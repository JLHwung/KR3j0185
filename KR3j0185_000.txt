# -*- mode: mandoku-view; -*-
#+TITLE: 說郛
#+DATE: 2015-08-24 23:26:52.031893
#+PROPERTY: ID KR3j0185
#+PROPERTY: BASEEDITION WYG    
#+PROPERTY: JUAN 提要
<pb:KR3j0185_WYG_000-1a>¶
欽定四庫全書　　　　　子部十¶
　説郛　　　　　　　　　雜家類五(雜纂之屬/)¶
　　提要¶
　　　　(臣/)等謹案説郛一百二十卷明陶宗儀撰宗¶
　　　　儀有國風尊經已著録是書刋本不一或傳¶
　　　　江南人家有宗儀説郛全部凡四巨橱世所¶
　　　　行者非完本考楊維禎作是書序稱一百卷¶
　　　　孫作滄螺集中有宗儀小傳亦稱所輯説郛¶
<pb:KR3j0185_WYG_000-1b>¶
　　　　一百卷二人同時友善目睹其書必無虛説¶
　　　　知流俗所記妄也盖宗儀是書寔仿曽慥類¶
　　　　説之例毎書略存大概不必求全亦有原本¶
　　　　失亡而從類書之中鈔合其文以備一種者¶
　　　　故其體例與左圭百川學海逈殊後人見其¶
　　　　目錄所列數盈千百遂妄意求其全帙當必¶
　　　　積案盈箱不知按籍而求多厯代史志所不¶
　　　　載宗儀又何自得之乎都卭三餘贅筆又稱¶
<pb:KR3j0185_WYG_000-2a>¶
　　　　説郛本七十卷後三十卷乃松江人取百川¶
　　　　學海諸書足之與孫作楊維禎所記又異豈¶
　　　　卭時原書殘缺僅存七十卷耶考𢎞治丙辰¶
　　　　上海郁文博序稱與百川學海重出者三十¶
　　　　六種悉已删除而今考百川學海所有此本¶
　　　　仍載又原本卷首引黄平倩語稱所錄子家¶
　　　　數則自有全書經籍諸注似無深味宜刪此¶
　　　　二㢧以塩官王氏所載學庸古本數種冠之¶
<pb:KR3j0185_WYG_000-2b>¶
　　　　云云今考此本已無子書經注而開卷即為¶
　　　　大學石經大學古本中庸古本三書目錄之¶
　　　　下各注補字是竟用其説竄改舊本盖郁文¶
　　　　博所編百卷已非宗儀之舊此本百二十卷¶
　　　　為¶
　　　國朝順治丁亥姚安陶珽所編又非文博之舊¶
　　　　矣其中如春秋緯九褈之後又别出一春秋¶
　　　　緯青𤨏髙議之外别出一青𤨏詩話孔氏襍¶
<pb:KR3j0185_WYG_000-3a>¶
　　　　説之外又别出一珩璜新論周宻之武林舊¶
　　　　事分題九部叚成式之酉陽襍爼别立三名¶
　　　　陳世崇之隨隠筆記詭標二目宗儀之謬决¶
　　　　不至斯又王逵蠡海集其人雖在明初而於¶
　　　　宗儀為後軰自商濬稗海始誤為宋之王逵¶
　　　　漢襍事秘辛出於楊慎偽撰慎正徳時人又¶
　　　　逺在其後今其書並列集中則不出宗儀又¶
　　　　為顯證然雖經竄亂崖畧終存古書之不傳¶
<pb:KR3j0185_WYG_000-3b>¶
　　　　于今者斷簡殘編往往而在佚文𤨏事時有¶
　　　　徴焉固亦考證淵海也所錄凡一千二百九¶
　　　　十二種自三十三卷劉餗傳載以下有錄無¶
　　　　書者七十六種今仍其舊原本卷字皆作㢧¶
　　　　字卷首引包衡之説謂㢧音周與軸同或者¶
　　　　又謂㢧音縛並云出佛書盖亦好奇之過至¶
　　　　珽所續四十六卷皆明人餖飣之詞全書尚¶
　　　　不足觀摘錄益無可取别存其目不復留溷¶
<pb:KR3j0185_WYG_000-4a>¶
　　　　簡牘焉乾隆四十四年九月恭校上¶
　　　　　　　總纂官(臣/)紀昀(臣/)陸錫熊(臣/)孫士毅¶
　　　　　　　總　校　官　(臣/)　陸　費　墀¶
#+PROPERTY: JUAN 原序
<pb:KR3j0185_WYG_000-5a>¶
說郛原序¶
孔子述土羵萍實於童謡孟子證瞽瞍朝舜之語於齊¶
東野人則知𤨏語虞初之流博雅君子所不棄也天台¶
陶君九成取經史傳記下迨百氏雜說之書二千餘家¶
纂成一百卷凡數萬條翦揚子語名之曰說郛徵余敘¶
引閱之經月能補余考索之遺學者得是書開所聞擴¶
所見者多矣要之其博古物可為張華路叚其覈古文¶
奇字可為子雲許慎其索異事可為贊皇公其知天窮¶
<pb:KR3j0185_WYG_000-5b>¶
數可為淳風一行其搜神怪可為鬼董狐其職蟲魚草木¶
可為爾雅其記山川風土可為九丘其訂古語可為鈐¶
契其究諺談可為稗官其資謔浪調笑可為軒渠子昔¶
應中逺作風俗通蔡伯喈作勤學篇史游作急就章猶¶
皆傳世況是集之用工深而資識者大乎其可傳於世¶
無疑也雖然揚子謂天地萬物郭也五經衆說郛也是¶
五經郛衆說也說不要諸聖經徒旁搜汎采朝記千事¶
暮博千物其於仲尼之道何如也孟子曰博學而詳¶
<pb:KR3j0185_WYG_000-6a>¶
說之將以反說約也約則要諸道也已九成尚以斯言¶
勉之會稽抱樸遺叟楊維禎序¶
說郛一百&KR1505;乃元季寓吾松南村天台陶九成取經史¶
傳記諸子百氏雜書之所編予未嘗見成化辛丑予罷¶
官歸鄉於士人龔某家得借録之遍閱其中所載有足¶
禆予考索之遺廓予聞見之隘然字多訛缺兼有重出¶
與當併者未暇校正繼而屢為司牧部使者借去分命¶
人録而所録之人不謹遇有字誤慮對出被責輒將予¶
<pb:KR3j0185_WYG_000-6b>¶
舊本字塗改相同以掩其過而字之訛缺者加多予憤¶
其人而無可奈何邇年以來借録者頗簡遂欲校正復¶
遍閱之見其間編入百川學海中六十三事學海近在¶
錫山華會通先生家翻刋銅板活字盛行於世不宜存¶
此徒煩人録於是以其編入并重出者盡刪去之當併¶
者併之字之訛缺者亦取諸載籍逐一比對訛者正之¶
缺者補之無載籍者以義釐正之終歳手録仍編為一¶
百&KR1505;猶恐有未盡善留俟後之君子重校而刋行馬嗚¶
<pb:KR3j0185_WYG_000-7a>¶
呼九成先生之編是書搜采萬事萬物備載無遺有益後¶
人已見於會稽楊廉夫先生之序矣而予之校正經厯¶
歳月竭盡目力心思不知有益於後人否乎因賦一絶¶
云白頭林下一耆儒終歳樓中校說郛目力心思俱竭¶
盡不知有益後人無予平生嗜書少而從父宦遊江湖¶
數年壯而出仕四方廿九載耆老而歸休林下十四年今¶
年已七十有九所收所録書積萬餘卷貯之樓中名其樓¶
為萬卷以資暇日閱玩惜乎老耄無用於時欲傳諸子¶
<pb:KR3j0185_WYG_000-7b>¶
孫而子孫不唯不能讀抑且不能守而散之權豪若¶
不叙其意以貽後則予勞心苦思校是書與素躭嗜¶
書籍之志何以表白於天下後世哉故書其實附于廉¶
夫先生叙次倘後之人憐予志為之重校刋行則予雖¶
老死亦無所憾矣時𢎞治九年歳次丙辰春三月初吉¶
上海郁文博書¶
#+PROPERTY: JUAN 讀説郛
<pb:KR3j0185_WYG_000-8a>¶
讀說郛¶
包衡曰道書以一卷為一㢧陶九成說郛用之佛書以¶
一條為一則洪景盧容齋隨筆用之(㢧音周一作/&KR1505;與軸同)¶
何良俊曰經之流别爰有傳註史之流别爰有志載瑣¶
碎猥襍多不可分故陶氏悉舉之總名說郛云¶
又曰說郛収漢武飛燕太真杜蘭香等傳似矣如春夢¶
録之類不可已乎雖然今人所著猥雜小種皆如陶氏¶
悉録則後世豈復有遺逸難搜之憾¶
<pb:KR3j0185_WYG_000-8b>¶
黄平倩曰余讀說郛而知陶氏之纂不可廢也其類廣¶
其采博史則見聞時事掌不在官注則山經水衡志不¶
列郡其禆益於國史郡乗不小唯録子家數則自有全¶
書經籍諸注俱無深味宜刪此二㢧以鹽官王氏所載¶
學庸古本數種冠之則經史燦然而一函該舉矣¶
來斯行曰說郛多斷闕而挂漏出入每欲補綴為難不¶
但舊本不存恐此後愈抄愈訛得好事者梓而行之其¶
誤字仍闕其疑如古之辨籀文其闕目仍存其名如隋¶
<pb:KR3j0185_WYG_000-9a>¶
之闕書目補正則俟四方藏書該洽之家於異日良快¶
事云¶
潘之恒曰上海郁氏序謂說郛重百川學海六十三事¶
近有無錫華氏銅板活字盛行不宜存此徒煩人録故¶
盡刪削若然則以一書兩行奚其可必併入之庶復陶¶
氏舊云¶
黄汝亨曰予每欲將說郛割掇從類則漁仲尚以段成¶
式玉格入之玉類王銍樹萱録入之草木類貽笑後人¶
<pb:KR3j0185_WYG_000-9b>¶
故尤不易¶
又曰今世未刻唯册府元龜說郛二書元龜以楊陳二¶
君及諸博雅同修踈漏處正復不少矧說郛出陶氏一¶
手無論抄録訛舛恐當時亦未及詳証昔人云讀書耐¶
訛字又曰誤書思之亦是一適當作是觀可矣¶
胡應麟曰宋元間小說陶氏說郛尚數百種今全書存¶
者第桯史筆談百餘家餘大半湮没矣¶
又曰尤延之遂初堂書目全載陶宗儀說郛而卷數不¶
<pb:KR3j0185_WYG_000-10a>¶
存文簡在宋頗以博洽稱疎畧乃爾或陶氏所節也¶
又曰六朝宋虞之有妬記一卷至唐不傳而宋王某補¶
之今所補者又不存矣闕目尚具說郛¶
又曰白行簡三夢記劉幽求事皆實録載陶氏說郛廣¶
記夢類數事悉祖此假托也¶
又曰江隣幾雜志宋人極推今不傳畧見說郛¶
又曰諾臯記有三說西溪叢語據巫臯事以駁晁氏非¶
也抱朴子諾臯葢六甲神名之類必三說備乃盡之詳¶
<pb:KR3j0185_WYG_000-10b>¶
見陶氏說郛¶
又曰楊用修謂唐小說不如漢而舉伶𤣥趙飛燕傳中¶
一二語為證戊辰之歳余偶過燕中書肆得殘刻十數¶
帋題趙飛燕别傳閱之乃知即說郛中陶氏刪本其文¶
頗類東京葢六朝人作而宋秦醇子復補綴以傳者也¶
又曰余讀說郛至薛用弱集異記中山𤣥卿一銘精鍊¶
奥古葢唐三百年如此銘者亦罕覩矣豈薛生能幻設¶
乎余舊奇此作讀洪景盧隨筆亦以為青蓮叔夜之流¶
<pb:KR3j0185_WYG_000-11a>¶
景盧擬作一章未堪伯仲也¶
又曰宋何先異聞載碧蘭堂一女子詩云水天日暮風¶
無力斷雲影裡蘆花色折得荷花水上遊兩鬢蕭蕭玉¶
釵直語亦頗工而不甚傳苐兩花字相犯當是抄録之¶
誤今說郛殊無善本余嘗得一部於王長公處多長公¶
手所改定者惜此未經刋削云¶
