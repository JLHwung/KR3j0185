# -*- mode: mandoku-view; -*-
#+TITLE: 說郛
#+DATE: 2015-08-24 23:26:54.814153
#+PROPERTY: ID KR3j0185
#+PROPERTY: BASEEDITION WYG    
#+PROPERTY: JUAN 卷八十
<pb:KR3j0185_WYG_080-1a>¶
欽定四庫全書¶
　說郛卷八十　　　　　　元　陶宗儀　撰¶
　　風騷㫖格(釋齊已/)¶
　六詩¶
　　一曰大雅¶
一氣不言含有象萬靈何處謝無私¶
　　二曰小雅¶
天流皓月色池散芰荷香¶
<pb:KR3j0185_WYG_080-1b>¶
　　三曰正風¶
都來消帝力全不用兵防¶
　　四曰變風¶
當道冷雲和不得滿郊芳草即成空¶
　　五曰變大雅¶
蟬離楚樹鳴猶少葉到嵩山落更多¶
　　六曰變小雅¶
寒禽黏古樹積雪占蒼苔¶
<pb:KR3j0185_WYG_080-2a>¶
　詩有六義¶
　　一曰風¶
髙齊日月方為道動合乾坤始是心¶
　　二曰賦¶
風和日煖方開眼雨潤煙濃不舉頭¶
　　三曰比¶
丹頂西施頰霜毛四皓鬚¶
　　四曰興¶
<pb:KR3j0185_WYG_080-2b>¶
水諳彭澤濶山憶武陵深¶
　　五曰雅¶
捲簾當白晝移榻對青山¶
　　又¶
逺道擎空鉢深山踏落花¶
　　六曰頌¶
君恩到銅柱蠻欵入交州¶
　詩有十體¶
<pb:KR3j0185_WYG_080-3a>¶
　　一曰髙古¶
千般自在無過達一片心閒不奈髙¶
　　二曰清竒¶
未曾將一字容易謁諸矦¶
　　三曰逺近¶
已知前古事更給後人看¶
　　四曰雙分¶
船中江上景晩泊早行時¶
<pb:KR3j0185_WYG_080-3b>¶
　　五曰背非¶
山河終決勝楚漢且横行¶
　　六曰虛無¶
山寺鐘樓月江城鼓角風¶
　　七曰是非¶
須知項籍劍不及魯陽戈¶
　　八曰清潔¶
大雪路亦宿深山水也齋¶
<pb:KR3j0185_WYG_080-4a>¶
　　九曰覆粧¶
叠巘供秋望無雲到夕陽¶
　　十曰闔門¶
卷簾黄葉落鎖印子規啼¶
　詩有十勢¶
　　獅子返擲勢¶
離情遍芳草無處不萋萋¶
　　猛虎踞林勢¶
<pb:KR3j0185_WYG_080-4b>¶
窗前閒詠鴛鴦句壁上時觀獬豸圗¶
　　丹鳳銜珠勢¶
正思浮世事又到古城邊¶
　　毒龍顧尾勢¶
可能有事關心後得似無人識面時¶
　　孤鴈失羣勢¶
　　　詩闕¶
　　洪河側掌勢¶
<pb:KR3j0185_WYG_080-5a>¶
遊人微動水髙岸更生風¶
　　龍鳳交吟勢¶
崑玉已成廊廟器澗松猶是薜蘿身¶
　　猛虎投澗勢¶
仙掌月明孤影過長門燈暗數聲來¶
　　龍濳巨浸勢¶
養猿寒嶂叠擎鶴宻林疎¶
　　鯨吞巨海勢¶
<pb:KR3j0185_WYG_080-5b>¶
袖中藏日月掌上握乾坤¶
　詩有二十式¶
　　一曰出入¶
雨漲花爭出雲空月半生¶
　　二曰髙逸¶
夜過秋竹寺醉打老僧門¶
　　三曰出塵¶
逍遥非俗趣楊栁謾春風¶
<pb:KR3j0185_WYG_080-6a>¶
　　四曰廻避¶
鳥正啼隋栁人須入楚山¶
　　五曰並行¶
終夜㝠心坐諸峰呌月猿¶
　　六曰艱難¶
覓句如探虎逢知似得仙¶
　　七曰達時¶
髙松飄雨雪一室掩香燈¶
<pb:KR3j0185_WYG_080-6b>¶
　　八曰度量¶
應有㝠心者還尋此境來¶
　　九曰失時¶
髙秋初雨後夜半亂山中¶
　　十曰静興¶
古屋無人到殘陽滿地時¶
　　十一曰知時¶
前村深雪裏昨夜一枝開¶
<pb:KR3j0185_WYG_080-7a>¶
　　十二曰時會¶
重城不鎖夢每夜自歸山¶
　　十三曰直擬¶
禹力不到處河聲流向西¶
　　十四曰返本¶
又因風雨夜重到古松門¶
　　十五曰功勲¶
馬曾金鏃中身有寶刀痕¶
<pb:KR3j0185_WYG_080-7b>¶
　　十六曰抛擲¶
琴書留上國風雨出秦關¶
　　十七曰背非¶
山河終決勝楚漢且横行¶
　　十八曰進退¶
日午遊都市天寒住華山¶
　　十九曰禮義¶
送我杯中酒與君身上衣¶
<pb:KR3j0185_WYG_080-8a>¶
　　二十曰兀坐¶
自從青草出便不下堦行¶
　詩有四十門¶
　　一曰皇道¶
明堂坐天子月朔朝諸侯¶
　　二曰始終¶
養鶵成大鶴種子作髙松¶
　　三曰悲喜¶
<pb:KR3j0185_WYG_080-8b>¶
兩行燈下淚一紙嶺南書¶
　　四曰隠顯¶
道晦金鷄伏時來木馬鳴¶
　　五曰惆悵¶
此别又千里少年能幾時¶
　　六曰道情¶
誰來看山寺自是掃松門¶
　　七曰得意¶
<pb:KR3j0185_WYG_080-9a>¶
此生還自喜餘事不相侵¶
　　八曰背時¶
白髮無心鑷青山得意多¶
　　九曰正風¶
一春能幾日無雨亦多風¶
　　十曰返顧¶
逺憶諸峰頂曾棲此性靈¶
　　十一曰亂道¶
<pb:KR3j0185_WYG_080-9b>¶
苦雨漲秋濤狂風翻野燒¶
　　十二曰抱直¶
須知三尺劍只為不平人¶
　　十三曰世情¶
要路爭先進閒門肯暫過¶
　　十四曰康救¶
傍人皆黙語當路好隄防¶
　　十五曰貞孝¶
<pb:KR3j0185_WYG_080-10a>¶
無家空託墓主祭不從人¶
　　十六曰薄情¶
君恩秋後葉日夕向人疎¶
　　十七曰忠正¶
敢將心為主豈懼語從人¶
　　十八曰相成¶
怪得登科晩須逢聖主知¶
　　十九曰嗟歎¶
<pb:KR3j0185_WYG_080-10b>¶
淚流襟上血髮變鏡中絲¶
　　二十曰俟時¶
明主未巡狩白頭猶釣魚¶
　　二十一曰清苦¶
在處人投卷移居雨着衣¶
　　二十二曰騷愁¶
已難消永夜況復聽秋霖¶
　　二十三曰睠戀¶
<pb:KR3j0185_WYG_080-11a>¶
欲起游方興重來遶塔行¶
　　二十四曰想像¶
溪霞流火色松月照罏光¶
　　二十五曰志氣¶
未抛先達路難作便歸人¶
　　二十六曰雙擬¶
瞑目瞑心坐花開花落時¶
　　二十七曰向時¶
<pb:KR3j0185_WYG_080-11b>¶
黒壤生紅术黄猿領白兒¶
　　二十八曰傷心¶
六國空流血孤祠掩落花¶
　　二十九曰監戒¶
因思後庭曲懶上景陽樓¶
　　三十曰神仙¶
一為嵩岳客幾䘮洛陽人¶
　　三十一曰破除¶
<pb:KR3j0185_WYG_080-12a>¶
大都時到此不是世無情¶
　　三十二曰蹇塞¶
氣蒸垂栁重寒勒牡丹遲¶
　　三十三曰鬼怪¶
山魅隔窗舞鵩鳥入簾飛¶
　　三十四曰紕繆¶
日落月未上鳥棲人獨行¶
　　三十五曰世變¶
<pb:KR3j0185_WYG_080-12b>¶
如何人少重都為帶寒開¶
　　三十六曰風雅¶
日落無行客天寒有去鴻¶
　　三十七曰嗟歎¶
拭淚沾襟血梳頭滿面絲¶
　　三十八曰是非¶
須知項籍劍不及魯陽戈¶
　　三十九曰禮義¶
<pb:KR3j0185_WYG_080-13a>¶
送我杯中酒與君身上衣¶
　　四十曰清潔¶
大雪路亦宿深山水也齋¶
　詩有六斷¶
　　一曰合題¶
可憐半夜嬋娟月正對五侯殘酒巵¶
　　二曰背題¶
尋常風雨夜應有鬼神看¶
<pb:KR3j0185_WYG_080-13b>¶
　　三曰即事¶
翻嫌易水上細碎動離䰟¶
　　四曰因起¶
閒尋古廊畵記得列仙名¶
　　五曰不盡意¶
此心只在相逢說時復登樓看逺山¶
　　六曰取時¶
西風起邊鴈一一向瀟湘¶
<pb:KR3j0185_WYG_080-14a>¶
　詩有三格¶
　　一曰上格用意¶
那堪懐逺道猶自上髙樓¶
　　又¶
九江有浪船難濟三峽無猿客自愁¶
　　二曰中格用氣¶
直饒人買去還向栁邊栽¶
　　又¶
<pb:KR3j0185_WYG_080-14b>¶
四海魚龍精魄冷三山鸞鳳骨毛寒¶
　　三曰下格用事¶
片石猶臨水無人把釣竿¶
　　又¶
一輪湘渚月萬古獨醒人¶
<pb:KR3j0185_WYG_080-15a>¶
　　韻語陽秋(葛立方/)¶
陶濳謝朓詩皆平淡有思致非後來詩人怵心劌目雕¶
琢者所為也老杜云陶謝不枝梧風騷共推激紫燕自¶
超詣翠駮誰翦剔是也大抵欲造平淡當自組麗中來¶
落其華芬然後可造平淡之境如此則陶謝不足進矣¶
今之人多作拙易詩而自以為平淡識者未嘗不絶倒¶
也梅聖俞和晏相詩云因今適性情稍欲到平淡苦詞¶
未圓熟刺口劇菱芡言到平淡處甚難也所以贈杜挺¶
<pb:KR3j0185_WYG_080-15b>¶
之詩有作詩無古今欲造平淡難之句李白云清水出¶
芙蓉天然去雕餙平淡而到天然處則善矣¶
老杜寄身於兵戈騷屑之中感時對物則悲傷係之如¶
感時花濺淚是也故作詩多用一自字田父泥飲詩云¶
歩屧隨春風村村自花栁遣懐詩云愁眼看霜露寒城¶
菊自花憶弟詩云故園花自發春日鳥還飛日暮詩云¶
風月自清夜江山非故園滕王亭子云古墻猶竹色虚¶
閣自松聲古人情對境自有悲喜而初不能累無情之¶
<pb:KR3j0185_WYG_080-16a>¶
物也¶
杜甫觀安西兵過詩云談笑無河北心肝奉至尊故東¶
坡亦云似聞指揮築上郡已覺談笑無西戎盖用左太¶
冲詠史詩長嘯激清風志若無東呉也王維云虜騎千¶
重只似無句則拙矣¶
杜甫客夜詩云客睡何曾着秋天不肯明陪王使君泛¶
江詩云山豁何時斷江平不肯流不肻二字含蓄甚佳¶
故杜兩言之與淵明所謂日月不肯遲四時相催迫同¶
<pb:KR3j0185_WYG_080-16b>¶
意¶
退之贈崔立之前後各一篇皆譏其詩文易得前詩曰¶
才豪氣猛易語言往往蛟螭雜螻蚓後詩曰文如翻水¶
成初不用意為二詩皆數十韻豈非欲衒博於易語言¶
之人乎前詩曰深藏篋笥時一發戢戢已多如束筍後¶
詩曰每每遺我書竟歳無差池有以知崔於韓情義之¶
篤如此也¶
選詩駢句甚多如宣尼悲獲麟西狩涕孔丘千憂集日¶
<pb:KR3j0185_WYG_080-17a>¶
夜萬感盈朝昏萬古陳往還百代勞起伏多士成大業¶
羣賢齊洪績之類恐不足為後人之法也¶
韋應物詩平平處甚多至於五字句則超然出於畦逕¶
之外如遊溪詩野水烟鶴唳楚天雲雨空南齋詩春水¶
不生烟荒崗筠翳石詠聲詩萬物自生聽太空常寂寥¶
如此等句豈下於兵衛森畫㦸燕寢凝清香哉故白樂¶
天云韋蘇州五言詩髙雅閒淡自成一家之體東坡亦¶
云樂天長短三千首却遜韋郎五字詩孟郊詩楚山相¶
<pb:KR3j0185_WYG_080-17b>¶
蔽虧日月無全輝萬株古栁根拏此磷磷溪太行横偃¶
眷百里芳崔嵬等句皆造語工新無一㸃俗韻然其他¶
篇章似此處絶少也李觀評其詩云髙處在古無上平¶
處下觀二謝許之亦太甚矣東坡謂初如食小魚所得¶
不償勞又似食蟛&KR1209;竟日嚼空螯貶之亦太甚矣¶
蔡君謨娶余祖姑清源君已而赴漳南幕余曾祖通議¶
贈之詩曰藻思舊傳青管夢哲科新試碧雞才且依仲¶
寶蓮花幕更下温郎玉鏡臺可謂佳句矣韓退之送陸¶
<pb:KR3j0185_WYG_080-18a>¶
暢詩云一來取髙第官佐東宫軍迎婦丞相府誇映秀¶
士羣鳴鸞桂樹間觀者何繽紛此二詩事相類而語皆¶
竒也¶
錢起集前八卷後五卷鮑欽止謂昭宗時有中書舍人¶
錢珝亦起之諸孫今起集中恐亦有珝所作者余初未¶
知其所據也比見前集中有同程七早入中書一篇云¶
不意雲霄能自致空驚鵷鷺忽相隨臈雪新晴栢子殿¶
春風欲上萬年枝和王員外雪晴早朝云紫微晴雪帶¶
<pb:KR3j0185_WYG_080-18b>¶
恩光遶仗偏隨鵷鷺行長信月留寧避曉宜春花滿不¶
飛香二詩皆珝所作無疑盖起未嘗入中書也集中又有¶
登彭祖樓一詩而薛能集亦載則知所編甚駁也¶
王仲至嘗奉使過仇池有九十九泉萬山環之句老杜仇¶
池詩乃謂近接西南境長懐十九泉何耶¶
韋應物聽嘉陵江聲云水性自云静石中本無聲如何¶
兩相激雷轉空山鳴贈李儋云絲桐本異質音響合自¶
然吾觀造化意二物相因緣二詩意頗相類然應物未¶
<pb:KR3j0185_WYG_080-19a>¶
曉所謂非因非緣亦非自然者¶
髙適别鄭處士云興來無不愜才大亦何傷寄孟五詩¶
云秋氣落窮巷離憂兼暮蟬送蕭十八云常苦古人逺¶
今見斯人古題陸少府書齋云散帙至棲鳥明燈留故¶
人皆佳句也上陳左相云天地莊生馬江湖范蠡舟亦¶
有含蓄但荘子謂天地一指萬物一馬而以天地為馬¶
悞矣¶
晉張翰憶呉中蓴菜鱸鱠而歸而髙適屢作越上用如¶
<pb:KR3j0185_WYG_080-19b>¶
送崔功曹赴越云今朝欲乘興隨爾食鱸魚送李九赴¶
越云鏡水若所憶蓴羮子舊便人以為疑余考地理志¶
漢呉縣𨽻今會稽郡則以鱸魚作越上亦無傷也¶
魯直謂東坡作詩未知句法而東坡題魯直詩云每見¶
魯直詩未嘗不絶倒然此卷語妙甚殆非悠悠者可識¶
能絶倒者已是可人又云讀魯直詩如見魯仲連李太¶
白不敢復論鄙事雖若不適用然不為無補如此題識其¶
許之乎其譏之也魯直酷愛陳無已詩而東坡亦不深¶
<pb:KR3j0185_WYG_080-20a>¶
許魯直為無己揚譽無所不至而無已乃謂人言我語¶
勝黄語何耶¶
余讀許渾詩獨愛道直去官早家貧為客多之句非親¶
嘗者不知其味也贈蕭兵曹詩云客道耻揺尾皇恩寛¶
犯鱗直道去官早之實也將離郊園詩云乆貧辭國逺¶
多病在家希貧為客多之實也¶
錢起與郎士元齊名時人語曰前有沈宋後有錢郎然¶
郎豈敢望錢哉起中書遇雨詩云雲銜七殿起雨拂九¶
<pb:KR3j0185_WYG_080-20b>¶
門來宴李監宅云晚鐘過竹静醉客出花遲罷官後云¶
秋堂入閒夜雲月思離居對雨云生事萍無定愁心雲¶
不開亦可謂竒句矣士元詩豈有如此句乎贈盖少府¶
新除江南尉云客路尋常隨竹影人家大抵傍山嵐題¶
王季友半日村别業云長溪南路當羣岫半景東鄰照¶
數家此何等語余讀其詩盡帙未見有可喜處以是知¶
不及起逺甚¶
孟郊詩云借車載家具家具少於車借者莫彈指貧窮¶
<pb:KR3j0185_WYG_080-21a>¶
何足嗟可見其素窶後有詩云賔秩已覺厚私儲常恐¶
多是古人恐富求歸之義則貧亦何足怪按郊為溧陽¶
尉縣有投金瀬平陵城林薄蓊蔚郊往來其間曹務都¶
廢至遣假尉代之而分其半俸則安得有私儲哉退之¶
贈郊詩云陋室有文史髙門有笙竽何能辨榮辱直欲¶
分賢愚盖言貧者文史之樂賢於富者笙竽之樂也¶
東坡詩云玉奴絃索花奴手玉奴謂楊妃花奴謂汝陽¶
王璡也及觀和楊公濟梅花詩乃言玉奴終不負東昏¶
<pb:KR3j0185_WYG_080-21b>¶
何耶按南史東昏妃潘玉兒當是筆悞爾¶
唐人與親别而復歸謂之拜家慶盧象詩云上堂家慶¶
畢顧與親思邇孟浩然詩云明朝拜家慶須著老萊衣¶
晉嵇康贈弟秀才四言詩云感悟馳情思我所欽則以¶
所欽為弟陸機贈從兄車騎詩云寤寐靡安豫願言思¶
所欽則以所欽為兄又贈馮文羆詩云慷慨誰為感願¶
言懐所欽則以所欽為友¶
白樂天詩多說别花如紫微花詩云除却微之見應愛¶
<pb:KR3j0185_WYG_080-22a>¶
世間少有别花人薔薇花詩云移他到此湏為主不别¶
花人莫使看今好事之家有竒花多矣所謂别花人未¶
之見也鮑溶作仙檀花詩寄袁徳師侍御有欲求御史¶
更分别之句豈謂是耶¶
元微之謫通州白樂天有詩云寅年籬下多逢虎亥日¶
沙頭始賣魚後人有東南行云亥日饒蝦蠏寅年足虎¶
貙張籍云江村亥日長為市山谷亦有魚收亥日妻到¶
市之句¶
<pb:KR3j0185_WYG_080-22b>¶
凡物皆可占非特蓍龜也市中亦有聽聲而知禍福¶
者莫知其所自余觀王建集有聽鏡詞云重重摩挲嫁¶
時鏡夫婿逺行慿鏡聽豈今聽聲之類耶大湼槃經云不¶
以𤓰鏡芝草楊枝鉢盂髑髏而作卜筮則鏡能占卜信矣¶
摴蒱用博齒五枚如銀杏狀各上黑下白内取二色刻¶
為犢其背刻為雉故李翺五木經云摴蒱五木黒白判¶
厥二作雉背作牛是也以盧白雉犢四為王采取其全¶
它八采為甿者惡其駁也按前史三擲三盧如慕容寶¶
<pb:KR3j0185_WYG_080-23a>¶
五擲五盧如李安人王思政之擲印為盧劉裕之喝盧¶
勝雉皆以為前途富貴之先兆卒之其應如響亦可謂¶
異矣鄭谷詩云能消永日是摴蒱坑塹由來似宦塗兩¶
擲未離&KR0008;撅内坐中何惜為呼盧然盧可呼而得官可¶
倖而致乎觀谷此言似未知安時處順者¶
楚詞云箟&KR1972;象棊有六愽些分曹並進逓相廹些王逸¶
謂投六箸行六棊故謂之六博言以箟簬作箸象牙為¶
棊也而楚詞補注乃引列子擊博樓上謂擊打也如今¶
<pb:KR3j0185_WYG_080-23b>¶
之雙陸棊也予謂雙陸之制初不用棊俱以黒白小棒¶
槌每邊各十二枚主客各一色以骰子兩隻擲之依㸃¶
數行因有客主相擊之法故趙搏雙陸詩云紫牙鏤合¶
方如斗二十四星銜月口貴人迷此華筵中運木手交¶
如陣鬭今六博既行六棊則非雙陸明矣¶
帝王世紀及逸士傳載帝堯之時天下太和有八九十¶
老人擊壤而歌於康衢其詞云日出而作日入而息鑿¶
井而飲耕田而食帝何力於我哉初不知壤為何物因¶
<pb:KR3j0185_WYG_080-24a>¶
觀藝經云壤以木為之前廣後銳長尺四寸闊三寸其¶
形如履將戲先側一壤於地逺三四十歩以手中壤擊¶
之中者為上盖古戲也¶
韓退之於崔立之厚矣立之所厚於退之者宜如何然¶
集中所答三詩皆未有慰薦之意何邪其曰幾欲犯顔¶
出薦口氣象硉矹未可攀又云東馬嚴徐已奮飛枚臯¶
即召窮且忍知識當要路正賴汲引隠情惜己殆同寒¶
蟬古人之所惡也¶
<pb:KR3j0185_WYG_080-24b>¶
今之新進士不問科甲髙下唱名出皇城則例喝狀元¶
莫知其端唐鄭谷登第後宿平康里嘗作詩曰春來無¶
處不閒行楚潤相看别有情好是五更殘酒醒耳邊聞¶
喚狀元聲則新進士例呼狀元舊矣鄭谷趙昌翰牓第¶
八名也¶
秦太虚舉進士不得東坡詩曰底事秋來不得解定中試¶
與問諸天深為稱屈也李方叔省試不得第而東坡領¶
貢舉嘗有詩贈之云平生謾說古戰塲過眼終迷日五¶
<pb:KR3j0185_WYG_080-25a>¶
色我慙不出君大笑行止皆天子何責山谷和云今年¶
持橐佐春官遂失此人難容責座主歸過於己門生歸¶
命於天俱一世之賢也¶
文闈有挾書傳義之禁舊矣竊怪李揆為考官大陳經¶
史於庭令學者縱觀和凝為考官開門徹棘令學者自¶
便如此則真賢實能孰辨耶予知其故矣盖自唐以來¶
主司重素望故文塲一啟而投卷紛然舉子之升黜固¶
自有定議矣雖禁挾書傳義奚為哉朝向公卿說暮向¶
<pb:KR3j0185_WYG_080-25b>¶
公卿說誰謂黄鍾管化為君子舌此孟郊有祈於知己也¶
而吕渭取之擬動如浮海凡言似課詩終身事知己此¶
後復何為此杜荀鶴有祈於知己也而裴頲取之砌下¶
芝蘭新滿徑門前桃李舊垂隂却應囬念江邊草放出¶
春烟一寸心此鄭谷有祈於知己也而栁玭取之舉子¶
祈之於前主司錄之於後公論何在乎長慶初錢徽為¶
考官取鄭明等三十三人以所取不當再命白居易試¶
孤竹管賦試者皆不知本事逐落十一人而錢徽貶江¶
<pb:KR3j0185_WYG_080-26a>¶
州刺史當時詔書以謂浮薄之徒扇為朋黨干撓主司¶
毎歳策名無不先定則陳書徹棘之舉殆無足怪也¶
酒之種類多矣有以綠為貴者白樂天所謂傾如竹葉¶
盈尊緑是也有以黄為貴者老杜所謂鵞兒黄似酒是¶
也有以白為貴者樂天所謂玉液黄金巵是也有以碧¶
為貴者老杜所謂重碧酤新酒是也有以紅為貴者李¶
賀所謂小槽酒滴珍珠紅是也今閩廣間所釀酒謂之¶
紅酒其色殆類胭脂酉陽雜俎載賈&KR2010;家蒼頭能别水¶
<pb:KR3j0185_WYG_080-26b>¶
常乗小艇於黄河中以瓠瓟接河源水以釀酒經宿色¶
如絳名為崑崙觴是又紅酒之尤也¶
蜀中食品南方不知其名者多矣而況其味乎東坡所¶
謂豆莢圓且小槐牙細而豐者巢菜也所謂贈君木魚¶
三十尾中有鵞黄子魚子者㯶筍也是二物者蜀川甚¶
貴重東坡在黄州時去鄉已十五年思巢菜而不可得¶
會巢元修自蜀來使歸致其子而種之東坡之下又作¶
㯶筍酢浸蜜漬可致千里外嘗以餉殊長老則此二物¶
<pb:KR3j0185_WYG_080-27a>¶
之珍可知矣蒟醬蜀醬也蜀都賦所謂蒟醬流味是也¶
苞蘆蜀鮓也老杜所謂香飯兼苞蘆是也¶
陶淵明乞食詩云飢來驅我去不知竟何之而繼之以¶
感子漂母惠愧我非韓才則求而有所獲者也杜子美¶
上水遣懐云驅馳四海内童稚日糊口而繼之以但遇¶
新少年少逢舊知友則求而無所得者也山谷貧樂齋¶
詩云飢來或乞食有道無不可過青草湖云我雖貧至¶
骨猶勝杜陵老憶昔上岳陽一飯從人討由是論之則¶
<pb:KR3j0185_WYG_080-27b>¶
杜之貧甚於陶而山谷之貧尚優於杜也¶
白樂天號為知理者而於仕宦升沉之際悲喜輙係之¶
自中書舍人出知杭州未甚左也而其詩曰朝從紫禁¶
歸暮出青門去又曰委順隨行止又曰退身江海應無¶
用憂國朝廷自有賢自江州司馬為忠州刺史未為超¶
也而其詩曰正聽山鳥向陽眠黄紙除書落枕前又云¶
五十専城未是遲又云三車猶夕會五馬已晨裝及被¶
召中書則曰紫微今日煙霄地赤嶺前年泥土身得水¶
<pb:KR3j0185_WYG_080-28a>¶
魚還動鱗鬛乗軒鶴亦長精神觀此數詩是未能忘情¶
於仕宦者東坡謫瓊州有詩云平生學道真實意豈與¶
窮達俱存亡要當如是爾¶
栁展如東坡甥也不問道於東坡而問道於山谷山谷¶
作八詩贈之其間有寢興與時俱由我屈伸肘飯羮自¶
知味如此是道否之句是告之以佛理也其曰咸池浴¶
日月深宅養靈根胸中浩然氣一家同化元是告之以¶
道教也聖學魯東家恭惟同出自乗流去本逺遂有作¶
<pb:KR3j0185_WYG_080-28b>¶
書肆是告之以儒道也¶
王勃示知己詩云客書同十奉臣劔已三奔則不為無¶
意於功名者夢游仙詩云乗月披金枝二星解瓊珮則¶
不為無意於神仙者是以登牛頭山而思武侯之功宿¶
仙居觀而思霓衣之侣也又觀述云擬古詩云僕生二¶
十祀有志十數年下策圖富貴上策懐神仙而二志竟¶
不遂可勝歎哉¶
王維因鼓欝輪袍登第而集中無琵琶詩畫思入神山¶
<pb:KR3j0185_WYG_080-29a>¶
水平逺雲勢石色繪者以為天機所到而集中無畫詩¶
豈非藝成而下不欲言耶抑以樂而娯貴主以畫而奉¶
崔圓而不欲言耶¶
<pb:KR3j0185_WYG_080-30a>¶
　　藝苑雌黄(嚴冇翼/)¶
　　金錯刀¶
張平子四愁詩云美人贈我金錯刀何以報之英瓊瑶¶
金錯刀王莽所鑄錢名莽居攝變漢制以周錢有子母¶
相權於是更造大錢徑寸二分重十二銖文曰大錢五¶
十又造契刀其環如大錢身形如刀長二寸文曰契刀¶
五百錯刀以黄金錯其文曰一刀直五千與五銖錢凡¶
四品並行杜子美對雪詩金錯囊徒罄銀壺酒易賖韓¶
<pb:KR3j0185_WYG_080-30b>¶
退之潭州泊船聞道松醪賤何須恡錯刀皆謂是也或¶
注四愁詩引續漢書佩刀諸侯王以金錯環恐與王莽¶
所鑄錯刀又别¶
　　豪句¶
吟詩喜作豪句須不畔於理方善如東坡觀崔白驟雨¶
圖云扶桑大繭如甕盎天女織綃雲漢上往來不遣鳳¶
銜梭誰能鼓臂投三丈此語豪而甚工石敏若橘林文¶
中詠雪有燕南雪花大於掌氷柱懸簷一千丈之語豪¶
<pb:KR3j0185_WYG_080-31a>¶
則豪矣然安得爾髙屋李太白北風行云燕山雪花大¶
如席秋浦歌云白髮三千丈其句可謂豪矣奈無此理¶
何如秦少游秋日絶句云連卷雌蜺挂西樓逐雨追晴¶
意未休安得萬粧相向舞酒酣聊把作纒頭此語亦豪¶
而工矣¶
　　燕幕¶
呉公子札聘于上國宿于戚聞孫林父擊鍾曰夫子之¶
在此猶燕之巢于幕上夫幕非燕巢之所言其至危也¶
<pb:KR3j0185_WYG_080-31b>¶
故潘岳西征賦云危素卵之累殻甚𤣥燕之巢幕丘希¶
範與陳伯之書云將軍魚遊沸鼎之中燕巢飛幕之上¶
不亦惑乎葢用此意後人因此言燕事多使巢幕似乎¶
無謂謝宣逺九月從宋公集戲馬臺詩巢幕無留燕遵¶
渚有來鴻杜子美對雨書懐詩震雷飜幕燕驟雨落河¶
魚¶
　　以宰為命¶
王儉少年以宰為命嘗有詩云稷契匡虞夏伊吕翼商¶
<pb:KR3j0185_WYG_080-32a>¶
周又字其子曰𤣥成取仍世作相之義至其孫訓亦作¶
詩云旦奭匡世功蕭曹佐甿俗大率追儉之意而為之¶
後官亦至侍中¶
　　最善下字¶
予與翁行可同舟泝汴因談及詩行可云王介甫最善¶
下字如荒埭暗鷄催月曉空場老雉挾春驕下得挾字¶
最好如孟子挾長挾貴之挾予謂介甫又有紫莧凌風¶
怯蒼苔挾雨驕陳無已有寒氣挾霜侵敗絮賔鴻將子¶
<pb:KR3j0185_WYG_080-32b>¶
度微明其用挾字正與王介甫前一聨同¶
　　河豚¶
河豚有大毒肝與卵人食之必死瀹而為羮或不甚熟¶
亦能害人歳有被毒而死者然南人嗜之不已故聖俞¶
詩云炮煎苟失所入喉為鏌鎁則其毒可知¶
　　草詞¶
張子野過和靖隠居有詩一聨云湖山隠後家空在煙¶
雨詞亡草自青注云先生常著春草曲有滿地和煙雨¶
<pb:KR3j0185_WYG_080-33a>¶
之語今亡其全篇余按楊元素本事曲有㸃絳唇一闋¶
乃和靖草詞云金谷年年亂生春色誰為主餘花落處¶
滿地和煙雨又離歌一闋長亭暮王孫去萋萋無數南¶
北東西路此詞甚工子野乃不見其全篇何也¶
　　奪胎換骨¶
前輩云詩有奪胎換骨之說信有之也杜陵謁𤣥元廟¶
其一聨云五聖聨龍衮秋風折鴈行亦以鴈行對龍衮¶
然語中的其親切過于本詩茲不謂之奪胎可乎不然¶
<pb:KR3j0185_WYG_080-33b>¶
則徒用前人之語殊不足貴且如沈佺期云小池殘暑¶
退髙樹早凉歸非不佳也然正用栁惲太液微波起長¶
楊髙樹秋之句耳蘇子云峽束滄淵深貯月巖排紅樹¶
巧粧秋非不佳也然正用杜陵峽束滄江起巖排石樹¶
圓之句耳語雖工而無别也¶
<pb:KR3j0185_WYG_080-34a>¶
　　譚苑醍醐(闕名/)¶
　　總論¶
蕭頴士曰六經之後有屈原宋玉文甚雄壯而不能經¶
賈誼文辭最正近於治體枚乗相如亦瓌麗才士然而¶
不近風雅揚雄用意頗深班彪識理張衡宏曠曹植豐¶
贍王粲超逸嵇康標舉左思詩賦有雅頌遺風干寶著¶
論近王化根源此後夐絶無聞焉近日惟陳子昻文體¶
最正蕭之所取此可以知其所養矣¶
<pb:KR3j0185_WYG_080-34b>¶
　　庾詩¶
庾信之詩為梁之冠絶啟唐之先鞭史評其詩曰綺艷¶
杜子美稱之曰清新又曰老成綺艷清新人皆知之而¶
其老成獨子美能發其妙余嘗合而衍之曰綺多傷質¶
艷多無骨清易近薄新易近尖子山之詩綺而有質艷¶
而有骨清而不薄新而不尖所以為老成也若元人之¶
詩非不綺艷非不清新而乏老成宋人詩則强作老成¶
態度而綺艷清新槩未之有若子山者可謂兼之矣不¶
<pb:KR3j0185_WYG_080-35a>¶
然則子美何以服之如此¶
　　猛燭¶
魏明帝樂府晝作不停手猛燭繼望舒晉庾闡藏䦰賦¶
督猛炬以增明從因朗而心隔猛炬猛燭葢炬燭大炬¶
也周禮所謂墳燭楚辭所云懸火也杜詩銅盤燒蠟光¶
吐日其猛蠟乎¶
　　亭映¶
梁元帝纂要云日在午曰亭在未曰映王仲宣詩山岡¶
<pb:KR3j0185_WYG_080-35b>¶
有餘映謂日昃也¶
　　斗音¶
古文易日中見斗斗音主鄭𤣥注詩酌以大斗斗亦音¶
主儀禮司宫設罍於洗東有枓釋之枓音主注枓㪺水¶
器也律厯志聚于斗溝洫志涇水一石其泥數斗且溉¶
且糞長我禾黍¶
　　古歌詞¶
古歌詞長安城西雙員關上有一雙銅雀宿一鳴五谷¶
<pb:KR3j0185_WYG_080-36a>¶
生再鳴五谷熟今文選注所引遺一宿字遂不可韻難¶
讀¶
　　古諺¶
左傳脣亡齒寒葢古諺也戰國策作脣揭齒寒揭與寒¶
叶韻¶
　　翻案¶
謝靈運詩曉聞夕飈急晚見朝日暾此語殊有變互凡¶
風起必以夕此云曉聞夕飈即杜子美之喬木易髙風¶
<pb:KR3j0185_WYG_080-36b>¶
也晚見朝日倒景反照也孟郊詩南山塞天地日月石¶
上生髙峯夕駐景深谷夜先明皆自謝詩翻出¶
　　晉齊¶
孟喜易晉作齊陸徳明云齊子西切義同盖音躋躋亦¶
晉也故知義同春秋齊師遷紀邢鄑郚鄑子移反文選¶
弦髙犒晉師注引吕氏春秋秦將伐鄭賈人弦髙遇之¶
乃矯鄭伯之命以勞之曰寡君使丙也術也視也於邊¶
侯㬐之道也迷惑入大國之地再拜受之髙誘曰㬐國¶
<pb:KR3j0185_WYG_080-37a>¶
名按㬐鄑同字從邑為是從日傳寫誤也古但作晉而¶
音子西反與易春秋合¶
　　顔謝¶
顔延之謝靈運各被勅擬北上篇延之受詔即成靈運¶
乆而方就遲速不同不害其俱工也¶
<pb:KR3j0185_WYG_080-38a>¶
　　竹林詩評(闕名/)¶
韋孟四言誹而不亂小雅之流風也¶
蘇武之作稱為髙古非清廟之瑟朱絃䟽越一唱三和¶
更無可喻之¶
張衡四愁遙衷耿慕猶風騷之遺韻也¶
趙壹傷彼時二首載於史𫝊詩家之賈誼乎¶
曹子建之作亦正亦變駸駸乎大雅之製焉¶
王粲之作如楩柟杞梓輪囷離竒夫豈細材哉¶
<pb:KR3j0185_WYG_080-38b>¶
劉楨之作朗潤清越如摐金考石故宜稱於建安¶
陶濳之作如清瀾白鳥長林麋鹿雖弗嬰籠絡可與其¶
潔而隠顯未齊厭欣猶滯直適乎此而不能忘隘乎彼¶
者耶¶
二陸之作辭氣重厚有館閣之體盛唐諸家應制多出¶
此¶
顔延年之作如般般之獸白質黒章旼旼穆穆君子之¶
態¶
<pb:KR3j0185_WYG_080-39a>¶
鮑照之作如珊瑚琅玕木難火齊弗資鏤琢而自足偉¶
觀至乃詩家以太白方其俊逸豈小小哉¶
謝脁之作如西山清曉霏藍翕黛之中時有爽氣¶
王融作遊仙詩如金莖百尺仙掌銅盤集沆瀣於中天¶
倚清寒而獨矯也¶
沈約范雲之作如閶闔踈鐘建章清漏不棘不舒有節¶
有度¶
江淹清婉秀麗才思有餘雜擬之作如季札聘魯四代¶
<pb:KR3j0185_WYG_080-39b>¶
之樂並歌于庭非天下之至聰其孰能喻¶
丘遲之作如琪樹玲瓏金芝布濩九霄春露三島秋雲¶
何遜之作不費氣力如庖丁解牛風成於騞然¶
隂鏗之作體用無優神采融澈辭精意切名之弗浮也¶
徐陵之作如魚油龍罽列堞明霞輝㸌丰茸之采溢日¶
非頓載之室詎得見此¶
庾信之作如玉臺九成瓊樓數仞規模崇麗氣象清新¶
歩虚諸什並懸絶塵境¶
<pb:KR3j0185_WYG_080-40a>¶
虞世南之作如髙山櫑具蒼佩華纓廊廟之容也李百¶
藥陳叔達楊師道實可與分庭抗禮者焉¶
阮籍之作如剡溪雪夜孤棹沿流乗興而来興盡而已¶
也¶
謝靈運之作森蔚瑰瑋而鋪叙紛縟處似急就篇¶
<pb:KR3j0185_WYG_080-41a>¶
　　謝氏詩源(闕名/)¶
昔有姜氏與鄰人文胄通殷勤文胄以百錬水晶針一¶
函遺姜氏姜氏啟履箱取連理線貫雙針結同心花以¶
荅之故定情篇曰素縷連雙針¶
博物志云上芝為車馬故樂府云芝為車¶
堂北曰背堂南曰襟故陸士衡詩曰焉得忘歸草言樹¶
背與襟言前後皆樹庶冀其忘也¶
宋遷寄試鶯詩有云誓成烏鰂墨人似楚山雲人多不¶
<pb:KR3j0185_WYG_080-41b>¶
解烏鰂義南越志云烏鰂懐墨江東人取墨書契以紿¶
人物逾年墨消空紙耳¶
昔有客過茅君時當大暑茅君于手巾内觧茶葉人與¶
一葉客食之五内清涼異而詰其所從來茅君曰此蓬¶
萊山穆陀樹葉衆仙食之以當飲又有寶文之蕋服之¶
不飢謝㓜貞詩曰摘寶文之初蕋拾穆陀之墜葉¶
漢有女子舒襟為人聰慧事事有意與元羣通嘗寄羣¶
以蓮子曰吾憐子也羣曰何以不去心使婢荅曰正欲¶
<pb:KR3j0185_WYG_080-42a>¶
汝知心内苦故後世子夜歌有見蓮不分明等語皆祖¶
其意¶
杜康造酒因名酒曰杜康故魏武短歌行曰何以解憂¶
惟有杜康¶
近有士子作游女詩中一聨云不曾憐玉笋相競採金¶
鹽人多不解金鹽二字余近讀煑石經云五加皮一名¶
金鹽始知玉笋金鹽對極妙而初不合掌¶
灼灼與河東人神通目授不復可見以軟絹帕裹紅淚¶
<pb:KR3j0185_WYG_080-42b>¶
寄之後姚鷟有秋閨詩曰菊花人共痩楓葉淚俱紅¶
袁瓘秋日詩曰芳草不復緑王孫今又歸人都不解施¶
廕見之曰王孫蟋蟀也¶
袁瓘為施廕作古硯歌中有句云青州熟鉄不足數衛¶
公結隣差可方古有青州熟鉄硯甚發墨¶
李夫人着繡襦作合歡廣袖故羽林郎曰廣袖合歡襦¶
金母召羣仙宴于赤水命謝長珠鼓拂雲之琴舞驚波¶
之曲坐有碧金鸚鵡杯白玉鸕鷀杓杯乾則杓自挹欲¶
<pb:KR3j0185_WYG_080-43a>¶
飲則杯自舉故太白詩云鸕鷀杓鸚鵡杯非指廣南海¶
螺杯杓也¶
姑蘇城中皮日休市有小橋名鶴舞父老相𫝊呉時有¶
二鶴在其地對舞已而飛集金昌門外青楓橋東化為¶
鳳凰飛入雲際今鳳凰橋是也沈學士詩曰不如雙白¶
鶴對舞石橋邊謝侍郎詩曰願作江頭雙鳳凰奮飛直¶
向青雲裏是一事¶
蘇味道詩火樹銀花合人謂銀花即火樹中花光明如¶
<pb:KR3j0185_WYG_080-43b>¶
銀故曰銀花殊不知銀花亦自有本昔薛瓊至孝父病¶
嘗其溲而家甚貧嘗出求薪遇老父以一物與之曰此¶
銀實也用四壁土種之銅盆中置臥床下當得銀足贍¶
汝家瓊歸如言種之旬日發苖又旬日生花花有銀色¶
若鈿螺及結實皆銀也¶
更嬴之妻能作鎖雲囊佩之陟髙山有雲處不必開囊¶
而自然有雲氣入其中歸至家啟視皆有雲氣白如綿¶
自囊而出囊大如蠶繭而可以開合更嬴善射每言能¶
<pb:KR3j0185_WYG_080-44a>¶
仰射入雲中其妻不信因以一囊繫箭頭令射之及墜¶
驗之果有白雲在内因名箭曰鎖雲故子美詩曰翻身¶
向天仰射雲¶
輕雲鬒髮甚長每梳頭立于榻上猶拂地已綰髻左右¶
餘髮各粗一指結束作同心帶垂于兩肩以珠翠餙之¶
謂之流蘇髻于是富家女子多以青絲效其制亦自可¶
觀¶
<pb:KR3j0185_WYG_080-45a>¶
　　潛溪詩眼(范温/)¶
　　櫻桃詩¶
老杜櫻桃詩云西蜀櫻桃也自紅野人相贈滿筠籠數¶
囘細寫愁仍破萬顆匀圓訝許同此詩如禪家所謂信¶
手拈來頭頭是道者直書目前所見平易委曲得人心¶
所同然但他人艱難不能發耳至於憶昨賜霑門下省¶
退朝擎出大明宫金盤玉筋無消息此日嘗新任轉蓬¶
其感興皆出於自然故終篇遒麗韓退之有賜櫻桃詩¶
<pb:KR3j0185_WYG_080-45b>¶
云漢家舊種明光殿炎帝還書本草經豈似滿朝承雨¶
露共看轉賜出青㝠香隨翠籠擎偏重色照銀盤寫未¶
停食罷自知無補報空然慙汗仰皇扃盖學老杜前詩¶
然搜求事跡排此對偶其言出於勉强所以相去甚逺¶
若非老杜在前人亦安敢輕議¶
　　橄欖詩¶
東坡橄欖詩云紛紛青子落紅鹽氣味森森苦且嚴待¶
得微甘囘齒頰已輸崖蜜十分甜范景仁言橄欖木髙¶
<pb:KR3j0185_WYG_080-46a>¶
大難采以鹽擦木身則其實自落所以有落紅鹽之語¶
南人誇橄欖北人誇棗¶
　　都梁香¶
古詩云博山爐中百和香欝金蘇合及都梁又云氍毹¶
五木香迷迭及都梁按廣志都梁香出交廣形如藿香¶
迷迭出西域魏文帝有迷迭香賦¶
<pb:KR3j0185_WYG_080-47a>¶
　　本事詩(孟棨/)¶
　　情感第一¶
陳太子舍人徐徳言之妻後主叔寶之妹封樂昌公主¶
才色冠絶時陳政方亂徳言知不相保謂其妻曰以君¶
之才容國亡必入權豪之家斯永絶矣儻情緣未斷猶¶
冀相見宜有以信之乃破一鏡人執其半約曰他日必¶
以正月望日賣於都市我當在即以是日訪之及陳亡¶
其妻果入越公楊素之家寵嬖殊厚徳言流離辛苦僅¶
<pb:KR3j0185_WYG_080-47b>¶
能至京遂以正月望日訪於都市有蒼頭賣半鏡者大¶
髙其價人皆笑之徳言直引至其居設食具言其故出¶
半鏡以合之仍題詩曰鏡與人俱去鏡歸人不歸無復¶
嫦娥影空留明月輝陳氏得詩涕泣不食素知之愴然¶
改容即召徳言還其妻仍厚遺之聞者無不感歎仍與¶
徳言陳氏偕飲令陳氏為詩曰今日何遷次新官對舊¶
官笑啼俱不敢方驗作人難遂與徳言歸江南竟以終¶
老¶
<pb:KR3j0185_WYG_080-48a>¶
唐武后載初中左司郎中喬知之有婢名窈娘藝色為¶
當時第一知之寵待為之不婚武承嗣聞之求一見勢¶
不可抑既見即留無復還理知之憤痛成疾因為詩寫¶
以縑素厚賂閽守以達窈娘得詩悲惋結於裙帶赴井¶
而死承嗣見詩遣酷吏誣䧟知之破其家詩曰石家金¶
谷重新聲明珠十斛買娉婷昔日可憐君自許此時歌¶
舞得人情君家閨閣不曾難好將歌舞借人看富貴雄¶
豪非分理驕奢勢力横相干别君去君終不忍徒勞掩¶
<pb:KR3j0185_WYG_080-48b>¶
袂傷紅粉百年離别在髙樓一旦紅顔為君盡時載初¶
元年三月也四月下獄八月死¶
寧王憲貴盛寵妓數十人皆絶藝上色宅左有賣餅者¶
妻纎白明媚王一見注目厚遺其夫取之寵惜逾等環¶
歳因問之汝復憶餅師否黙然不對王召餅師使見之¶
其妻注視雙淚垂頰若不勝情時王座客十餘人皆當¶
時文士無不悽異王命賦詩王右丞維詩先成莫以今¶
時寵寧忘昔日恩看花滿眼淚不共楚王言¶
<pb:KR3j0185_WYG_080-49a>¶
開元中頒賜邊軍纊衣製於宫中有兵士於短袍中得¶
詩曰沙場征戍客寒苦若為眠戰袍經手作知落阿誰¶
邊畜意多添線含情更著綿今生已過也重結後身緣¶
兵士以詩白於帥帥進之𤣥宗命以詩遍示六宫曰有¶
作者勿隠吾不罪汝有一宫人自言萬死𤣥宗深憫之¶
遂以嫁得詩人仍謂之曰我與汝結今生緣邊人皆感¶
泣¶
朱滔括兵不擇士族悉令赴軍自閱於毬場有士子容¶
<pb:KR3j0185_WYG_080-49b>¶
止可觀進趨淹雅滔自問之曰所業者何曰學為詩問¶
有妻否曰有即令作寄内詩援筆立成詞曰握筆題詩¶
易荷戈征戍難慣從鴛被暖怯向鴈門寒痩盡寛衣帶¶
啼多漬枕檀試留青黛着囘日畵眉看又令代妻作詩¶
答曰蓬鬢荆釵世所稀布裙猶是嫁時衣胡麻好種無¶
人種合是歸時底不歸滔遺以束帛放歸¶
顧況在洛乗閒與三詩友遊於苑中坐流氷上得大梧¶
葉上題詩曰一入深宫裏年年不見春聊題一片葉寄¶
<pb:KR3j0185_WYG_080-50a>¶
與有情人況明日於上游亦題葉上放於波中詩曰花¶
落深宫鶯亦悲上陽宫女斷腸時帝城不禁東流水葉¶
上題詩欲寄誰後十餘日有人於苑中尋春又於葉上¶
得詩以示況詩曰一葉題詩出禁城誰人酬和獨含情¶
自嗟不及波中葉蕩漾乗春取次行¶
韓晉公鎮浙西戎昱為部内刺史(失州/名)郡有酒妓善歌色亦&KR0570;¶
妙昱情屬甚厚淛西樂将聞其能白晉公召置籍中昱不敢¶
留餞於湖上為歌詞以贈之且曰至彼令歌必首唱是詞既¶
<pb:KR3j0185_WYG_080-50b>¶
至韓為開筵自持盃命歌送之遂唱戎詞曲既終韓問¶
曰戎使君於汝寄情耶悚然起立澘然淚下隨言韓令¶
更衣待命席上為之憂危韓召樂將責曰戎使君名士¶
留情郡妓何故不知而召置之成余之過乃十笞之命¶
妓與百縑即時歸之其詞曰好去春風湖上亭栁條藤¶
蔓繫離情黄鶯乆住渾相識欲别頻啼四五聲¶
韓翃少負才名天寶末舉進士孤貞静黙所與遊皆當¶
時名士然而蓽門圭竇室唯四壁隣有李將(失/名)妓栁氏¶
<pb:KR3j0185_WYG_080-51a>¶
李毎至必邀韓同飲韓以李豁落大丈夫故常不逆既¶
乆愈狎栁每以暇日隙壁窺韓所居即蕭然良乆聞客¶
至必名人因乗間語李曰韓秀才窮甚矣然所與遊必¶
聞名人是必不乆貧賤宜假借之李深頷之間一日具¶
饌邀韓酒酣謂韓曰秀才當今名士栁氏當今名色以¶
名色配名士不亦可乎遂命栁從坐接韓韓殊不意懇¶
辭不敢當李曰大丈夫相遇杯酒間一言道合尚相許¶
以死況一婦人何足辭也卒授之不可拒又謂韓曰夫¶
<pb:KR3j0185_WYG_080-51b>¶
子居貧無以自振栁資數百萬可以取濟栁淑人也宜¶
事夫子能盡其操即長揖而去韓追譲之不顧怳然自疑¶
曰此豪達者昨暮備言之矣勿復致訝俄就栁居來歳¶
成名後數年淄青節度侯希逸奏為從事以世方擾不¶
敢以栁自隨置之都下期至而迓之連三歳不果迓因¶
以良金置練囊中寄之題詩曰章臺栁章臺栁往日青¶
青今在否縱使長條似舊垂亦應攀折他人手栁復書¶
答詩曰楊栁枝芳菲節可恨年年贈離别一葉隨風忽¶
<pb:KR3j0185_WYG_080-52a>¶
報秋縱使君來豈堪折栁以色顯獨居恐不自免乃欲¶
落髪為尼居佛寺後翃隨侯希逸入朝尋訪不得已為¶
立功畨將沙吒利所刼寵之專房翃悵然不能割會入¶
中書至子城東南角逢犢車緩隨之車中問曰得非青¶
州韓員外邪曰是遂披簾曰某栁氏也失身沙吒利無¶
從自脫明日尚此路還願更一來取别韓深感之明日¶
如期而往犢車尋至車中投一紅巾包小合子實以香¶
膏嗚咽言曰終身永訣車如電逝韓不勝情為之雪涕¶
<pb:KR3j0185_WYG_080-52b>¶
是日臨淄大校置酒於都市酒樓邀韓韓赴之悵然不¶
樂座人曰韓員外風流談笑未嘗不適今日何慘然邪¶
韓具話之有虞侯將許俊年少被酒起曰寮嘗以義烈¶
自許願得員外手筆數字當立致之座人皆激贊韓不¶
得已與之俊乃急裝乗一馬牽一馬而馳逕趍沙吒利¶
之第會吒利己出即以入曰將軍墜馬且不救遣取栁¶
夫人栁驚出即以韓札示之挾上馬絶馳而去座未罷¶
即以栁氏授韓曰幸不辱命一座驚歎時吒利初立功¶
<pb:KR3j0185_WYG_080-53a>¶
代宗方優借大懼禍作闔座同見希逸白其故希逸扼¶
腕奮髯曰此我往日所為也而俊復能之立修表上聞¶
深罪沙吒利代宗稱歎良乆御批曰沙吒利宜賜絹二¶
千匹栁氏却歸韓翃後事罷閒居將十年李相勉鎮夷¶
門又署為幕吏時韓已遲暮同職皆新進後生不能知¶
韓舉目為惡詩韓邑邑殊不得意多辭疾在家唯末職¶
韋巡官者亦知名士與韓獨善一日夜將半韋叩門急¶
韓出見之賀曰員外除駕部郎中知制誥韓大愕然曰¶
<pb:KR3j0185_WYG_080-53b>¶
必無此事定誤矣韋就座曰留邸狀報制誥闕人中書¶
兩進名御筆不㸃出又請之且求聖㫖所與徳宗批曰¶
與韓翃時有與翃同姓名者為江淮刺史又具二人同¶
進御筆復批曰春城無處不飛花寒食東風御栁斜日¶
暮漢宫傳蠟燭輕煙散入五侯家又批曰與此韓翃韋¶
又賀曰此非員外詩邪韓曰是也是知不誤矣質明而¶
李與僚屬皆至時建中初也自韓復為汴職以下開成¶
中余罷梧州有大梁夙將趙唯為嶺外刺史年將九十¶
<pb:KR3j0185_WYG_080-54a>¶
矣耳目不衰過梧州言大梁往事述之可聽云此皆目¶
擊之故因錄於此也¶
李相紳鎮淮南張郎中又新罷江南郡素與李搆隙事¶
在别錄時於荆溪遇風漂没二子悲蹙之中復懼李之¶
讎已投長牋自首謝李深憫之復書曰端溪不讓之詞¶
愚罔懐怨荆浦沈淪之禍鄙實愍然既厚遇之殊不屑¶
意張感銘致謝釋然如舊交與張宴飲必極歡醉張嘗¶
為廣陵從事有酒妓嘗好致情而終不果納至是二十¶
<pb:KR3j0185_WYG_080-54b>¶
年猶在席目張悒然如將涕下李起更衣張以指染酒¶
題詞盤上妓深曉之李既至張持杯不樂李覺之即命¶
妓歌以送酒遂唱是詞曰雲雨分飛二十年當時求夢¶
不曾眠今來頭白重相見還上襄王玳瑁筵張醉歸李¶
令妓夕就張郎中張與楊䖍州齊名友善楊妻李氏即¶
鄘相之女有徳無容楊未嘗介意敬待特甚張嘗語楊曰¶
我少年成美名不憂仕矣唯得美室平生之望斯足楊¶
曰必求是但與我同好必諧君心張深信之既婚殊不¶
<pb:KR3j0185_WYG_080-55a>¶
愜心楊以笏觸之曰君何大癡言之數四張不勝其忿¶
廻應之曰與君無間以情告君君誤我如是何謂癡楊¶
厯數求名從宦之由曰豈不與君皆同邪曰然然則我¶
得醜婦君詎不聞我邪張色解問君室何如曰特甚張大¶
笑遂如初張既成家乃詩曰牡丹一朶直千金將謂從¶
來色最深今日滿闌開似雪一生辜負看花心¶
劉尚書禹錫罷和州為主客郎中集賢學士李司空罷¶
鎮在京慕劉名嘗邀至第中厚設飲饌酒酣命妙妓歌¶
<pb:KR3j0185_WYG_080-55b>¶
以送之劉於席上賦詩曰䰀鬌梳頭宫様粧春風一曲¶
杜韋娘司空見慣渾閒事斷盡江南刺史腸李因以妓¶
贈之¶
太和初有為御史分務洛京者子孫官顯隠其姓名有¶
妓善歌時稱尤物時太尉李逢吉留守聞之請一見特¶
說延之不敢辭盛粧而往李見之命與衆姬相面李妓¶
且四十餘人皆處其下既入不復出頃之李以疾辭遂¶
罷坐信宿絶不復知怨歎不能己為詩兩篇投獻明日¶
<pb:KR3j0185_WYG_080-56a>¶
見李但含笑曰大好詩遂絶詩曰三山不見海沉沉豈¶
有仙踪尚可尋青烏去時雲路斷嫦娥歸處月宫深紗¶
窓暗想春相憶書幌誰憐夜獨吟料得此時天上月秪¶
應偏照兩人心¶
博陵崔䕶姿質甚美而孤潔寡合舉進士下第清明日¶
獨遊都城南得居人莊一畝之宫而花木叢萃寂若無¶
人扣門乆之有女子自門隙窺之問曰誰耶以姓字對¶
曰尋春獨行酒渴求飲女人以杯水至開門設牀命坐¶
<pb:KR3j0185_WYG_080-56b>¶
獨倚小桃斜柯佇立而意屬殊厚妖姿媚態綽有餘妍¶
崔以言挑之不對目注者乆之崔辭去送至門如不勝¶
情而入崔亦睠盼而歸嗣後絶不復至及來歳清明日¶
忽思之情不可抑逕往尋之門牆如故而已鎖扃之因¶
題詩於左扉曰去年今日此門中人面桃花相映紅人¶
面秪今何處去桃花依舊笑春風後數日偶至都城南¶
復往尋之聞其中有哭聲扣門問之有老父出曰君非¶
崔䕶邪曰是也又哭曰君殺吾女䕶驚起莫知所答老¶
<pb:KR3j0185_WYG_080-57a>¶
父曰吾女笄年知書未適人自去年以來常恍惚若有¶
所失比日與之出及歸見左扉有字讀之入門而病遂¶
絶食數日而死吾老矣此女所以不嫁者將求君子以¶
託吾身今不幸而殞得非君殺之耶又特大哭崔亦感¶
慟請入哭之尚儼然在牀崔舉其首枕其股哭而祝曰¶
某在斯某在斯須臾開目半日復活矣父大喜遂以女¶
歸之¶
　　事感第二¶
<pb:KR3j0185_WYG_080-57b>¶
天寶末𤣥宗嘗乗月登勤政樓命梨園弟子歌數闋有¶
唱李嶠詩者云富貴榮華能幾時山川滿目淚沾衣不¶
見秪今汾水上惟有年年秋鴈飛時上春秋已髙問是¶
誰詩或對曰李嶠因淒然泣下不終曲而起曰李嶠真¶
才子也又明年幸蜀登白衛嶺覽眺乆之又歌是詞復¶
言李嶠真才子不勝感歎時髙力士在側亦揮涕乆之¶
劉尚書自屯田員外左遷朗州司馬凡十年始徵還方¶
春作贈看花諸君子詩曰紫陌紅塵拂面來無人不道¶
<pb:KR3j0185_WYG_080-58a>¶
看花囘𤣥都觀裏桃千樹盡是劉郎去後栽其詩一出¶
傳於都下有素嫉其名者白於執政又誣其有怨憤他¶
日見時宰與坐慰問甚厚既辭即曰近者新詩未免為¶
累奈何不數日出為連州刺史其自叙云貞元二十一¶
年春余為屯田員外時此觀未有花是歳出牧連州至¶
荆南又貶朗州司馬居十年詔至京師人人皆言有道¶
士手植仙桃滿觀盛如紅霞遂有前篇以記一時之事¶
旋又出牧於今十四年始為主客郎中重遊𤣥都蕩然¶
<pb:KR3j0185_WYG_080-58b>¶
無復一樹唯兎葵燕麥動揺春風耳因再題二十八字¶
以俟後再遊時太和二年三月也詩曰百畝庭中半是¶
苔桃花浄盡菜花開種桃道士今何在前度劉郎今獨¶
來¶
元相公稹為御史奉使東川於褒城題黄明府詩其序¶
云昔年曾於解縣飲酒余曽為觥錄事嘗於竇少府㕔¶
有一人後至頻犯語令連飛十數觥不勝其困逃席而¶
去醒後問人前虞鄉黄丞也此後絶不復知元和四年¶
<pb:KR3j0185_WYG_080-59a>¶
三月奉使東川十六日至褒城望驛有大池樓榭甚盛¶
逡巡有黄明府見迎瞻其形容髣髴似識問其前銜即¶
往日之逃席黄丞也說向前事黄生惘然而悟因饋酒¶
一樽艤舟請余同載余不違其意與之盡歡徧問座隅¶
山水則褒女所奔走城在其左諸葛所征之路次其右¶
感今懐古作贈黄明府詩曰昔年曾痛飲黄令困飛觥¶
席上當時走馬前今日迎依稀迷姓字積漸識平生故¶
友身皆逺他鄉眼暫明便邀同榻坐兼共榜(一作/剔)船行¶
<pb:KR3j0185_WYG_080-59b>¶
酒思臨風亂霜稜拂地平不堪深淺酌貪愴古今情邐¶
迤七盤路陂陀數丈城花疑褒女笑棧想武侯征一種¶
埋幽石老閒千載名¶
白尚書姬人樊素善歌妓人小蠻善舞嘗為詩曰櫻桃¶
樊素口楊栁小蠻腰年既髙邁而小蠻方豐艷因為楊¶
栁枝詞以託意曰一樹春風萬萬枝嫩於金色軟於絲¶
永豐坊裏東南角盡日無人屬阿誰及宣宗朝國樂唱¶
是詞上問誰詞永豐在何處左右具以對之遂因東使¶
<pb:KR3j0185_WYG_080-60a>¶
命取永豐栁兩株植於禁中白感上知其名且好尚風¶
雅又為詩一章其末句云定知此後天文裏栁宿光中¶
添兩星¶
李章武學識好古有名於時太和末敕僧尼試經若干¶
紙不通者勒還俗章武時為成都少尹有山僧來謁云¶
禪觀有年未嘗念經今被追試前業棄矣願長者宥之¶
章武贈詩曰南宗尚許通方便何處心中更有經好去¶
苾蒭雲水畔何山松柏不青青主者免之而去¶
<pb:KR3j0185_WYG_080-60b>¶
詩人許渾嘗夢登山有宫室凌雲人云此崑崙也既入¶
見數人方飲酒招之至暮而罷賦詩云曉入瑶臺露氣¶
清坐中唯有許飛瓊塵心未斷俗緣在十里下山空月¶
明他日復夢至其處飛瓊曰子何故顯余姓名於人間¶
座上即改為天風吹下歩虚聲曰善¶
　　髙逸第三¶
李太白初自蜀至京師舍於逆旅賀監知章聞其名首¶
訪之既竒其姿復請所為文出蜀道難以示之讀未竟¶
<pb:KR3j0185_WYG_080-61a>¶
稱歎者數四號為謫仙解金龜換酒與傾盡醉期不間¶
日由是稱譽光赫賀又見其烏棲曲歎賞苦吟曰此詩¶
可以泣鬼神矣故杜子美贈詩及焉曲曰姑蘇臺上烏¶
棲時呉王宫裡醉西施呉歌楚舞歡未畢西山欲銜半¶
邊日金壺丁丁漏水多起看秋月墮江波東方漸髙奈¶
樂何或言是烏夜啼二篇未知孰是故兩錄之烏夜啼¶
曰黄雲城邊烏欲棲歸飛啞啞枝上啼機中織錦秦川¶
女碧紗如煙隔窓語停梭向人問故夫欲說遼西淚如¶
<pb:KR3j0185_WYG_080-61b>¶
雨白才逸氣髙與陳拾遺齊名先後合徳其論詩云梁¶
陳以來艷薄斯極沈休文又尚以聲律將復古道非我¶
而誰以故陳李二集律詩殊少嘗言興寄深微五言不¶
如四言七言又其靡也況使束於聲調俳優哉故戲杜¶
曰飯顆山頭逢杜甫頭戴笠子日卓午借問何來太痩¶
生總為從前作詩苦葢譏其拘束也𤣥宗聞之召入翰¶
林以其才藻絶人器識兼茂便以上位處之故未命以¶
官嘗因宫人行樂謂髙力士曰對此良辰美景豈可獨¶
<pb:KR3j0185_WYG_080-62a>¶
以聲伎為娯倘時得逸才詞人詠出之可以誇耀於後¶
遂命召白時寧王邀白飲酒已醉既至拜舞頽然上知¶
其薄聲律謂非所長命為宫中行樂五言律詩十首白¶
頓首曰寧王賜臣酒今已醉倘陛下賜臣無畏始可盡¶
臣薄技上曰可即遣二内臣掖扶之命研墨濡筆以授¶
之又令二人張朱絲欄於其前白取筆抒思晷不停綴¶
十篇立就更無加㸃筆迹遒利鳳跱龍㧝律度對屬無¶
不精絶其首篇曰栁色黄金嫩梨花白雪香玉樓巢翡¶
<pb:KR3j0185_WYG_080-62b>¶
翠金殿鎻鴛鴦選妓隨雕輦徵歌出洞房宫中誰第一¶
飛燕在昭陽文不盡錄常出入宫中恩禮殊厚竟以疎¶
縱乞歸上亦以非廊廟器優詔罷遣之後以不羈流落¶
江外又以永王招禮累謫於夜郎及放還卒於宣城杜¶
所贈二十韻備叙其事讀其文盡得其故跡杜逢祿山¶
之難流離隴蜀畢陳於詩推見至隠殆無遺事故當時¶
號為詩史¶
杜舍人牧弱冠成名當年制策登科名振京邑嘗與一¶
<pb:KR3j0185_WYG_080-63a>¶
二同年城南遊覽至文公寺有禪僧擁褐獨坐與之語¶
其𤣥言妙㫖咸出意表問杜姓字具以對之又云修何¶
業傍人以累㨗誇之顧而笑曰皆不知也杜歎訝因題¶
詩曰家在城南杜曲傍兩枝仙桂一時芳禪師都未知¶
名姓始覺空門意味長¶
杜為御史分務洛陽時李司徒罷鎮閒居聲伎豪華為¶
當時第一洛中名士咸謁見之李乃大開筵席當時朝¶
客髙流無不臻赴以杜持憲不敢邀置杜遣座客達意¶
<pb:KR3j0185_WYG_080-63b>¶
願與斯會李不得已馳書方對花獨酌亦已酣暢聞命¶
遽來時會中已飲酒女奴百餘人皆絶藝殊色杜獨坐¶
南行瞪目注視引滿三巵問李云聞有紫雲者孰是李¶
指示之杜凝睇良乆曰名不虚得宜以見惠李俯而笑¶
諸妓亦皆廻首破顔杜又自飲三爵朗吟而起曰華堂¶
今日綺筵開誰喚分司御史來忽發狂言驚滿座兩行¶
紅粉一時廻意氣閒逸傍若無人杜登科後狎遊飲酒¶
為詩曰落拓江湖載酒行楚腰纖細掌中情三年一覺¶
<pb:KR3j0185_WYG_080-64a>¶
揚州夢贏得青樓薄倖名後又題詩曰&KR1553;船一棹百分¶
空十載青春不負公今日鬂絲禪榻畔茶煙輕颺落花¶
風¶
　　怨憤第四¶
宋考功天后朝求為北門學士不許作明河篇以見其¶
意末云明河可望不可親願得乗槎一問津更將織女¶
支機石還訪成都賣卜人則天見其詩謂崔融曰吾非¶
不知之問有才調但以其有口過葢以之問患齒疾口¶
<pb:KR3j0185_WYG_080-64b>¶
常臭故也之問終身慚憤¶
呉武陵有文筆才而强悍激訐為人所畏嘗為部内刺¶
史贓罪狼籍敕令廣州幕吏鞫之吏少年科第殊不假¶
貸持之甚急武陵不勝其憤題詩路左佛堂曰雀兒來¶
逐颺風髙下視鷹鸇意氣豪自謂能生千里翼黄昏依¶
舊入蓬蒿¶
開元末宰相李適之踈直坦夷時譽甚美李林甫惡之¶
排誣罷免朝客來雖知無罪謁問甚稀適之意憤日飲¶
<pb:KR3j0185_WYG_080-65a>¶
醇酣且為詩曰避賢初罷相樂聖且銜杯為問門前客¶
今朝幾箇來李林甫愈怒終遂不免¶
張曲江與李林甫同列𤣥宗以文學精識深器之林甫¶
嫉之若讎曲江度其巧譎慮終不免為海燕詩以致意¶
曰海燕何微眇乗春亦暫來豈如泥滓濺秪見玉堂開¶
綉户時雙入華軒日幾廻無心與物競鷹隼莫相猜亦¶
終退斥¶
化里鑿池種竹起臺榭時方下第或謂執政惡之故不¶
<pb:KR3j0185_WYG_080-65b>¶
在選怨憤尤極遂於庭内題詩曰破却千家作一池不¶
栽桃李種薔薇薔薇花落秋風後荆棘滿庭君始知由¶
是人皆惡其侮慢不避故卒不得第憾而終¶
　　徵異第五¶
開元中有幽州衙將姓張者妻孔氏生五子不幸去世¶
復娶妻李氏悍怒狠戾虐遇五子日鞭箠之五子不堪¶
其苦哭於其葬所母忽於塚中出撫其子悲慟乆之因以¶
白布巾題詩贈張曰不忿成故人掩涕每盈巾死生今¶
<pb:KR3j0185_WYG_080-66a>¶
有隔相見永無因匣裏殘粧粉留將與後人黄泉無用¶
處恨作塜中塵有意懐男女無情亦任君欲知腸斷處¶
明月照孤墳五子得詩以呈其父其父慟哭訴於連帥¶
帥上聞敕李氏杖一百流嶺南張停所職¶
宋考功以事累貶黜後放還至江南遊靈隠寺夜月極¶
眀長廊吟行且為詩曰鷲嶺鬱岧嶤龍宫隠寂寥第二¶
聨搜竒思終不如意有老僧㸃長明燈坐大禪牀問曰¶
少年夜分乆不寐而吟諷甚苦何邪之問答曰弟子業¶
<pb:KR3j0185_WYG_080-66b>¶
詩適偶欲題此寺而興思不屬僧曰試吟上聨即吟與¶
之再三吟諷因曰何不云樓觀滄海日門聽浙江潮之¶
問愕然訝其遒麗又續終篇曰桂子月中落天香雲外¶
飄捫蘿登塔逺刳木取泉遥霜薄花更發氷輕葉未凋¶
待入天台路看余度石橋僧所贈句乃為一篇之警策¶
遲眀更訪之則不復見矣寺僧有知者曰此駱賔王也¶
之問詰曰當敬業之敗與賔王俱逃捕之不獲將帥慮¶
失大魁得不測罪時死者數萬人因求戮二人者函首¶
<pb:KR3j0185_WYG_080-67a>¶
以獻後雖知不死不敢捕送故敬業得為衡山僧年九¶
十餘乃卒(出趙魯遊/南嶽記)賔王亦落髮徧遊名山至靈隠以¶
周歳卒當時雖敗且以匡復為名故人多䕶脫之¶
韓吏部作軒轅彌明傳言嘗與文友數人會宿有老道¶
士形貌瓌異自通姓名求宿言論甚竒既及飲酒衆度¶
其必不留情於詩因聨句詠罏中石罌將以困之其首¶
唱曰巧匠斲山骨刳中事煎烹至彌明自云不善俗書¶
書則人多不識遣人執筆吟曰龍頭縮菌蠢豕腹漲膨¶
<pb:KR3j0185_WYG_080-67b>¶
脝座客無不歎異㑹人思竭不能復續彌明連足成之¶
有微吟者其聲淒苦彌明詠中譏侮之曰仍於蚯蚓竅¶
更作蒼蠅聲狀罌之聲既已酷似譏微吟者亦復著題¶
皆大驚伏須臾倚壁而睡鼻中大鼾其聲如雷座人異¶
且畏之咸避就寢既明失之莫知所在¶
元相公稹為御史鞫獄梓潼時白尚書在京與名軰遊¶
慈恩小酌花下為詩寄元曰花時同醉破春愁醉折花¶
枝當酒籌忽憶故人天際去計程今日到梁州時元果¶
<pb:KR3j0185_WYG_080-68a>¶
及褒城亦寄夢遊詩曰夢君兄弟曲江頭也向慈恩院¶
裡遊驛吏喚人排馬去忽驚身在古梁州千里神交合¶
若符契友朋之道不其至歟¶
馬相植罷安南都䕶與時宰不通又除黔南殊不得意¶
維舟峽中古寺寺前長堤堤畔林木夜月甚明見人白¶
衣緩歩堤上吟曰截竹為筒作笛吹鳳凰池上鳳凰飛¶
勞君更向黔南去即是陶鈞萬類時厯厯可聽吟者數¶
四遣人邀問即已失之後自黔南入為大理卿遷刑部¶
<pb:KR3j0185_WYG_080-68b>¶
侍郎判鹽鐵遂作相¶
　　徵咎第六¶
詩人劉希夷嘗為詩曰今年花落顔色改明年花開復¶
誰在忽然悟曰其不祥歟復遘思逾時又曰年年歳歳¶
花相似歳歳年年人不同又惡之或解之曰何必其然¶
遂兩留之果以來春之初下世¶
崔曙進士作明堂火珠詩牘帖曰夜來雙月滿曙後一¶
星孤當時以為警句及來年曙卒唯一女名星星人始¶
<pb:KR3j0185_WYG_080-69a>¶
悟其自讖也¶
范陽盧獻卿大中中舉進士詞藻為同流所推作愍征¶
賦數千言時人以為庾子山哀江南之亞今諫議大夫¶
司空圖為注之連不中第薄遊衡湘至郴而病夢人贈¶
詩曰卜築郊原古青山唯四鄰扶踈遶臺榭寂寞獨歸¶
人後旬日而殁郴守為葬之近郊果以夏初窆皆符所¶
命¶
　　嘲戲第七¶
<pb:KR3j0185_WYG_080-69b>¶
宋武帝嘗吟謝莊月賦稱歎良乆謂顔延之曰希逸此¶
作可謂前不見古人後不見來者昔陳王何足尚邪延¶
之對曰誠如聖㫖然其曰美人邁兮音塵闊隔千里兮¶
共明月知之不亦晩乎帝深以為然及見希逸希逸對¶
曰延之詩云生為長相思殁為長不歸豈不更加於臣¶
邪帝拊掌竟日¶
國初長孫太尉見歐陽率更姿形麽陋嘲之曰聳膊成¶
山字埋肩畏出頭誰言麟閣上畵此一獼猴詢亦酬之¶
<pb:KR3j0185_WYG_080-70a>¶
曰索頭連背暖漫襠畏肚寒秪緣心混混所以面團團¶
太宗聞之而笑曰詢此嘲曽不畏皇后邪¶
則天朝左司郎中張元一滑稽善謔時西戎犯邊則天¶
欲諸武立功因行封爵命武懿宗綂兵以禦之冦未入¶
塞懿宗始逾邠郊畏懦而遁懿宗短陋元一嘲之曰長弓¶
短度箭蜀馬臨髙蹁去賊七百里隈墻獨自戰忽然逢¶
看賊騎猪向南䞼則天聞之初未悟曰懿宗無馬邪何¶
故騎猪元一解之曰騎猪者是夾豕走也則天乃大笑¶
<pb:KR3j0185_WYG_080-70b>¶
懿宗怒曰元一夙構貴欲辱臣則天命賦詩與之懿宗¶
請賦菶字元一立嘲曰裹頭極草草掠鬂不菶菶未見¶
桃花靣皮先作杏子眼孔則天大歡故懿宗不能侵傷¶
開元中宰相蘇味道與張昌齡俱有名暇日相遇互相¶
誇誚昌齡曰某詩所以不及相公者為無銀花合故也¶
蘇有觀燈詩曰火樹銀花合星橋鐵鎖開暗塵隨馬去¶
明月逐人來味道云子詩雖無銀花合還有金銅釘昌¶
齡贈張昌宗詩曰昔日浮丘伯今同丁令威遂相與拊¶
<pb:KR3j0185_WYG_080-71a>¶
掌大笑¶
詩人張祜未嘗識白公白公刺蘇州祜始來謁才見白¶
白曰久欽篇籍嘗記得君欵頭詩祜愕然曰舍人何所謂¶
白曰鴛鴦鈿帶抛何處孔雀羅衫付阿誰非欵頭何邪¶
張頓首微笑仰而答曰祜亦嘗記得舍人目連變白曰¶
何也祜曰上窮碧落下黄泉兩處茫茫皆不見非目連¶
變何邪遂與歡宴竟日¶
沈佺期㑹以罪謫遇恩官還秩朱紱未復嘗内宴羣臣¶
<pb:KR3j0185_WYG_080-71b>¶
皆歌廻波樂撰詞起舞因是多求遷擢佺期詞曰廻波¶
爾時佺期流向嶺外生歸身名己蒙齒錄袍笏未復牙¶
緋中宗即以緋魚賜之崔日用為御史中丞賜紫是時¶
佩魚須有特恩内宴中宗命羣臣撰詞曰臺中鼠子直¶
須諸信足跳梁上壁龕倚翻燈暗汚張五還來齧帶報¶
韓三莫浪語其王相大家必欲賜金龜賣卻猫兒相報¶
上中宗亦以緋魚賜之¶
中宗朝御史大夫裴談崇奉釋氏妻悍妒談畏之如嚴¶
<pb:KR3j0185_WYG_080-72a>¶
君嘗謂人妻有可畏者三少妙之時視之如生菩薩及¶
男女滿前視之如九子魔母安有人不畏九子魔母耶及¶
五十六十薄施粧粉或黑視之如鳩盤荼安有人不畏¶
鳩盤荼時韋庶人頗襲武氏之風軌中宗漸畏之内宴¶
唱廻波詞有優人詞曰廻波爾時栲栳怕婦也是大好¶
外邊秪有裴談内裏無過李老韋后意色自得以束帛¶
賜之¶
<pb:KR3j0185_WYG_080-73a>¶
　　續本事詩(聶奉先/)¶
　　市語¶
今時市語答人真實事則稱見來此語盖已乆矣坡贈¶
黄山人詩云靣頰照人元自白眉毛覆眼見來烏以此¶
　　甘露事¶
杜牧之集有李給事詩二首其中有紛紜白晝驚千古¶
鐵鎖朱殷幾一空之句謂鄭注甘露之事也¶
　　禁酒¶
<pb:KR3j0185_WYG_080-73b>¶
盧仝詩云何時得去禁酒國今吾謫嶺南萬户酒家有¶
一婢昔嘗為酒肆頗能伺候多煖自今當不乏酒可以¶
日飲之何其厺禁酒國矣¶
　　軟紅¶
前軰戲云有西湖風月不如東洛軟紅香塵之語故東¶
坡和錢穆公蔣頴叔從駕景靈宫詩云半白不嗟垂項¶
髮軟紅猶戀屬車塵¶
　　氷㕔¶
<pb:KR3j0185_WYG_080-74a>¶
氷㕔事見因話錄云歐陽有詩云獨宿氷㕔夢帝闕¶
　　紅麴酒¶
余疑李賀云酒滴珍珠紅夏彦剛云江南人造紅麯酒¶
　　葡萄酒¶
白樂天云𦍑管吹楊栁燕姬酌葡萄謂太原出葡萄酒¶
也然此乃律詩用平聲讀則太不調用仄聲讀則近俗¶
耳¶
　　芡實¶
<pb:KR3j0185_WYG_080-74b>¶
京師芡實最盛於會靈觀之凝祥池故文忠詩曰凝祥¶
池鎖㑹靈觀滯留江海得加飡僕射坡在鄭州世亦稱¶
其芡實也¶
　　酴醿¶
酴醿本酒名也新開花本以其顔色似之故以取名山¶
谷所以有名字因壺酒風流付枕幃之句又云風流徹¶
骨成春酒夢寐宜人入枕囊¶
　　詩媒¶
<pb:KR3j0185_WYG_080-75a>¶
詩云白藕作花風已愁不堪殘睡更回頭晚雲帶雨歸¶
飛急去作西窓一夜秋此趙璘細君王氏所作也徳遴¶
既鰥居因見此篇遂與之為親余以為乃二十八字媒¶
也¶
　　海棠¶
東坡謫黄州居於定恵院之東雜花滿山而獨有海棠¶
一株士人不知貴東坡為作長篇平生喜為人寫盖人¶
間刋石者自有五六本云吾平生最為得意詩也¶
<pb:KR3j0185_WYG_080-75b>¶
　　筆管詩¶
唐徳州刺史王倚家有筆一管粗於常筆刻從軍行人¶
馬毛髮亭臺山水無不精絶判兩句曰亭前琪樹已堪¶
攀塞北征人尚未還¶
　　白鴈¶
北方白鴈似鴈而小色白秋深乃來白鴈至則霜降河¶
北人謂之霜信杜甫詩云故國霜前白鴈來即謂此¶
　　簿尉¶
<pb:KR3j0185_WYG_080-76a>¶
杜甫贈髙適詩云脫身簿尉中始與棰楚辭韓退之贈¶
張功曹詩云判司卑官不堪說未免捶楚塵埃間杜牧¶
寄小姪阿宜詩云叅軍與簿尉塵土驚皇皇一語不中¶
治鞭捶身滿瘡以此明唐之叅軍簿尉有過即受笞杖¶
之刑猶今之胥吏也¶
　　槐黄¶
俗云槐花黄舉子忙謂槐之方花乃進士赴舉之時而¶
唐詩人翁承贊詩云雨中粧㸃望中黄勾引蟬聲送夕¶
<pb:KR3j0185_WYG_080-76b>¶
陽憶得當年隨計吏馬蹄終日為君忙乃知俗語亦有¶
所自也¶
　¶
　¶
　¶
　¶
　¶
　說郛卷八十¶
