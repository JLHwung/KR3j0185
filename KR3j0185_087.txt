# -*- mode: mandoku-view; -*-
#+TITLE: 說郛
#+DATE: 2015-08-24 23:26:55.074115
#+PROPERTY: ID KR3j0185
#+PROPERTY: BASEEDITION WYG    
#+PROPERTY: JUAN 卷八十七上
<pb:KR3j0185_WYG_087-1a>¶
欽定四庫全書¶
　説郛卷八十七上　　　　元　陶宗儀　撰¶
　　書譜(孫過庭/)¶
夫自古之善書者漢魏有鍾張之絶晉末稱二王之妙¶
王羲之云頃尋諸名書鍾張信為絶倫其餘不足觀可¶
謂(缺二/字)鍾張云沒而羲獻繼之又云吾書比之鍾張鍾¶
當抗行或謂過之張草猶當雁行然張精熟池水盡墨¶
假令寡人耽之若此未必謝之此乃推張邁鍾之意也¶
<pb:KR3j0185_WYG_087-1b>¶
攷其専擅雖未果於前規摭以兼通故無慙於即事評¶
者云彼之四賢古今特絶而今不逮古古質而今妍夫¶
質以代興姸因俗易雖書契之作適以記言而淳醨一¶
遷質文三變馳騖沿革物理常然貴能古不乖時今不¶
同弊所謂文質彬彬然後君子何必易雕宫於穴處反¶
玉輅於椎輪者乎又云子敬之不及逸少猶逸少之不¶
及鍾張意者以為評得其綱紀而未詳其始卒也且元¶
常専工於𨽻書伯英尤精于草體彼之二美而逸少兼¶
<pb:KR3j0185_WYG_087-2a>¶
之擬草則餘真比真則長草雖專工小劣而博涉多¶
優總其終始匪無乖互謝安素善尺牘而輕子敬之書¶
子敬常作佳書與之謂必存録安輒題後答之甚以為¶
恨安嘗問敬卿書何如右軍答云故當勝安云物論殊¶
不爾子敬又答時人那得知敬雖權以此辭折安所鑒¶
自稱勝父不亦過乎且立身揚名事資尊顯勝母之里¶
曽參不入以子敬之豪翰紹右軍之筆札雖復粗𫝊楷¶
則實恐未克箕裘況乃假託神仙恥崇家範以斯成學¶
<pb:KR3j0185_WYG_087-2b>¶
孰愈面牆後羲之往都臨行題壁子敬密拭除之輒書¶
易其處私為不惡羲之還見乃歎曰吾去時真大醉也¶
敬乃内慚是知逸少之比鍾張則専博斯别子敬之不¶
及逸少無或疑焉余志學之年留心翰墨味鍾張之餘¶
烈挹羲獻之前規極慮専精時逾二紀有乖入木之術¶
無間臨池之志觀夫懸針垂露之異奔雷墜石之奇鴻¶
飛獸駭之資鸞舞蛇驚之態絶岸頽峰之勢臨危據槁¶
之形或重若奔雲或輕如蟬翼導之則泉注頓之則山¶
<pb:KR3j0185_WYG_087-3a>¶
安纎纎乎似初月之出天涯落落乎猶晨星之列河漢¶
同自然之妙有非力運之能成信可謂智巧兼優心手¶
雙暢翰不虛動下必有由一畫之間變起伏于鋒杪一¶
㸃之内殊衂(一作/劍)挫于毫芒況云積其㸃畫乃成其字¶
曽不旁窺尺牘俯習寸隂引班超以為辭援項籍而自¶
滿任筆為體聚墨成形心昬擬效之方手迷揮運之理¶
求其姸妙不亦謬哉然君子立身務修其本揚雄謂詩¶
賦小道壯夫不為況復溺思毫釐淪精翰墨者也夫潜¶
<pb:KR3j0185_WYG_087-3b>¶
神對奕猶標坐隠之名樂志垂綸尚體行藏之趣詎若¶
功定禮樂妙擬神仙猶埏埴之罔窮與工鑪而並運好¶
異尚奇之士翫體勢之多方窮㣲測妙之夫得推移之¶
奥賾著述者假其糟粕藻鑒者挹其菁華固義理之會¶
歸信賢達之兼善者矣存精遇賞豈徒然與而東晉士¶
人互相陶淬至于王謝之族郗庾之倫縱不盡其神奇¶
咸亦挹其風味去之滋永斯道逾㣲方復聞疑稱疑得¶
末行末古今阻絶無所質問設有所㑹緘秘已深遂令¶
<pb:KR3j0185_WYG_087-4a>¶
學者茫然莫知領要徒見成功之美不悟所致之由或¶
乃就分布于累年向規矩而猶逺圖真不悟習草將迷¶
假令薄解草書麤𫝊&KR1559;法則好溺偏固自闕通規詎知¶
心手㑹歸若同源而異派轉用之術猶共樹而分條者¶
乎加以趨變適時行書為要題勒方幅真乃居先草不¶
兼真殆于専謹真不通草殊非翰札真以㸃畫為形質¶
使轉為情性草以㸃畫為情性使轉為形質草乖使轉¶
不能成字真虧㸃畫猶可記文迴互雖殊大體相涉故¶
<pb:KR3j0185_WYG_087-4b>¶
亦旁通二篆俯貫八分包括章草涵泳飛白若毫釐不¶
察則胡越殊風者焉至如鍾繇&KR1559;奇張芝草聖此乃専¶
精一體以致絶倫伯英不真而㸃畫狼籍元常不草使¶
轉縱横自兹以降不能兼善者有所不逮非専精也雖¶
篆&KR1559;草章工用多變濟成厥美各有攸宜篆尚婉而通¶
&KR1559;欲精而密草貴流而暢章務險而便然後藴之以風¶
神温之以妍潤鼔之以枯勁和之以閒雅故可達其情¶
性形其哀樂驗燥濕之殊節千古依然體老壯之異時¶
<pb:KR3j0185_WYG_087-5a>¶
百齡俄頃嗟乎不入其門詎窺其奥者也又一時而書¶
有乖有合合則流媚乖則彫疎略言其由各有其五神¶
怡務閒一合也感惠徇知二合也時和氣潤三合也紙¶
墨相發四合也偶然欲書五合也心遽體留一乖也意¶
違勢屈二乖也風燥日炎三乖也紙墨不稱四乖也情¶
怠手䦨五乖也乖合之際優劣互差得時不如得器得¶
器不如得志若五乖同萃思遏手蒙五合交臻神融筆¶
暢暢無不適蒙無所從當仁者得意&KR0111;言罕陳其要企¶
<pb:KR3j0185_WYG_087-5b>¶
學者希風叙妙雖述猶疎徒立其工未敷厥㫖不揆庸¶
昧輒效所明庶欲𢎞既往之風規導將來之器識除繁¶
去濫覩迹明心者焉代有筆陣圖七行中畫執筆(一作/三手)¶
圖手貎乖舛㸃畫湮訛頃見南北流𫝊疑是右軍所製雖¶
則未詳真偽尚可發啓童蒙既常俗所存不藉編錄至¶
於諸家勢評多涉浮華莫不外狀其形内迷其理今之¶
所撰亦無取焉若乃師宜官之高名徒彰史牒邯鄲淳¶
之令範空著縑緗暨乎崔杜以來蕭羊以往代祀緜逺¶
<pb:KR3j0185_WYG_087-6a>¶
名氏滋繁或籍甚不渝人亡業顯或慿附増價身謝道¶
衰加以糜蠧不𫝊捜祕將盡偶逢真賞時亦罕窺優劣¶
紛紜殆難覼縷其有顯聞當代遺迹見存無俟抑揚自¶
標先後且六文之作肇自軒轅八體之興始于嬴政其¶
來尚矣厥用斯𢎞但今古不同妍質懸隔既非所習又¶
亦畧諸復有龍蛇雲露之流龜鶴花英之類乍圖真于¶
率爾或寫瑞于當年巧涉丹青工虧翰墨異夫楷式非¶
所詳焉代𫝊羲之與子敬筆勢論十章文鄙理疎意乖¶
<pb:KR3j0185_WYG_087-6b>¶
言拙詳其㫖趣殊非右軍且右軍位重才髙調清詞雅¶
聲塵未泯翰牘仍存觀夫致一書陳一事造次之際稽¶
古斯在豈有貽謀令嗣道叶義方章則頓虧一至于此¶
又云與張伯英同學斯乃更彰虛誕若指漢末伯英時¶
代全不相接必有晉人同號史𫝊何其寂寥非訓非經¶
宜從棄擇夫心之所達不易盡于名言言之所通尚難¶
形于紙墨粗可髣髴其狀綱紀其辭兾酌希夷取㑹佳¶
境闕而未逮請俟將來今撰執使轉用之由以祛未悟¶
<pb:KR3j0185_WYG_087-7a>¶
執謂深淺長短之類是也使謂從横牽掣之類是也轉¶
謂鈎環盤紆之類是也用謂㸃畫向背之類是也方復¶
㑹其數法歸於一途編列衆工錯綜羣妙舉前賢之未¶
及啓後學於成規窮其根源㭊其枝派貴使文約理贍¶
迹顯心通披卷可明下筆無滯詭詞異説非所詳焉然¶
今之所陳務禆學者但右軍之書代多稱習良可據為¶
宗匠取立指歸豈惟㑹古通今亦乃情深調合致使摹¶
搨日廣研習嵗滋先後著名多從散落歴代孤紹非其¶
<pb:KR3j0185_WYG_087-7b>¶
効歟試言其由畧陳數言止如樂毅論黄庭經東方朔¶
畫讚太史箴蘭亭集序告誓文斯並代俗所𫝊真行絶¶
致者也寫樂毅則情多怫鬱書畫讚則意涉瓌奇黄庭¶
經則怡懌虚無太史箴又縱横曲折暨乎蘭亭興集思¶
逸神超私門誡誓情拘志慘所謂涉樂方笑言哀已嘆¶
豈惟駐想流波將貽嘽喛之喜(一作/奏)馳神睢渙方思藻¶
繪之文雖其目擊道存尚或心迷議舛莫不强名為體¶
共習分區豈知情動形言取會風騷之意陽舒隂慘本¶
<pb:KR3j0185_WYG_087-8a>¶
乎天地之心既失其情理乖其實原夫所致安有體哉¶
夫運用之方雖由巳出規模所設信屬目前差之一毫¶
失之千里茍知其術適可兼通心不厭精手不忘熟若¶
運用盡于精熟規矩閑于胷襟自然容與徘徊意先筆¶
後瀟洒流落翰逸神飛亦猶𢎞羊之心邈乎無際庖丁¶
之目不見全牛嘗有好事就吾求習吾乃麤舉綱要隨¶
而授之無不心悟手從言忘意得縱未窮于衆術斷可¶
極於所臨矣若思通楷則少不如老學成規矩老不如¶
<pb:KR3j0185_WYG_087-8b>¶
少思則老而愈妙學乃少而可勉勉之不已抑有三時¶
時然一變極其分矣至如初學分布但求平正既知平¶
正務追險絶既能險絶復歸平正初謂未及中則過之¶
後乃通會通會之際人書俱老仲尼云五十知命七十¶
從心故能達夷險之情體權變之道亦由謀而後動動¶
不失宜時然後言言必中理矣是以右軍之書末年多¶
妙當縁思慮通審志氣和平不激不厲而風規自逺子¶
敬已下莫不鼓努為力標置成體豈獨工用不侔亦乃¶
<pb:KR3j0185_WYG_087-9a>¶
神情懸隔者也或有鄙其所作或乃矜其所運自矜者¶
將窮性域絶于誘進之途自鄙者尚屈情涯必有可通¶
之理嗟乎葢有學而不能未有不學而能者也考之即¶
事斷可明焉然消息多方性情不一乍剛柔以合體忽¶
勞逸而分驅或恬澹雍容内涵筋骨或折挫槎枿外曜¶
鋒芒察之者尚精擬之者貴似況擬不能似察不能精¶
分布猶踈形骸未檢躍泉之態未覩其妍窺井之談已¶
聞其醜縱欲搪突羲獻誣罔鍾張安能掩當年之目杜¶
<pb:KR3j0185_WYG_087-9b>¶
將來之口慕習之輩尤宜慎諸至有未悟淹留偏追勁¶
疾不能迅速翻效遲重夫勁速者超逸之機遲留者賞¶
會之致將反其速行臻㑹美之方専溺于遲終爽絶倫¶
之妙能速不速所謂淹留因遲就遲詎名賞㑹非其心¶
閒手敏難以兼通者焉假令衆妙攸歸務存骨氣骨氣¶
存矣而遒潤加之亦猶枝榦扶疎凌霜雪而彌勁花葉¶
鮮茂與雲日而相輝如其骨力偏多遒麗蓋少則若枯¶
槎架險巨石當路雖妍媚云闕而體質存焉若遒麗居¶
<pb:KR3j0185_WYG_087-10a>¶
優骨氣將劣譬夫芳林落蕊空照灼而無依蘭沼漂蓱¶
徒青翠而奚託是知偏工易就盡善難求雖學宗一家¶
而變成多體莫不隨其性欲便以為姿質直者則徑挺¶
不遒剛狠者又倔强無潤矜斂者弊于拘束脱易者失¶
于規矩温柔者傷于軟緩躁勇者過于剽迫狐疑者溺¶
于滯澁遲重者終于蹇鈍輕瑣者染于俗吏斯皆獨行¶
之士偏翫所乖易曰觀乎天文以察時變觀乎人文以¶
化成天下況書之為妙近取諸身假令運用未周尚虧¶
<pb:KR3j0185_WYG_087-10b>¶
工于祕奥而波瀾之際已濬發于靈臺必能旁通㸃畫¶
之情博究始終之理鎔鑄蟲篆陶鈞草&KR1559;體五材之並¶
用儀形不極象八音之迭起感㑹無方至若數畫並施¶
其形各異衆㸃齊列為體互乖一㸃成一字之規一字¶
乃終篇之準違而不犯和而不同留不常遲遣不恒疾¶
帶燥方潤將濃遂枯冺規矩于方圓遁鉤繩之曲直乍¶
顯乍晦若行若藏窮變態于毫端合情調于紙上無間¶
心手忘懷楷則自可背羲獻而無失違鍾張而尚工譬¶
<pb:KR3j0185_WYG_087-11a>¶
夫絳樹青琴殊姿共豔隋珠和璧異質同妍何必刻鶴¶
圖龍竟慚真體得魚獲兎猶恡筌蹄聞夫家有南威之¶
容乃可論于淑媛有龍泉之利然後議于斷割語過其¶
分實累樞機吾嘗静思作書謂為甚合時稱識者輒以¶
引示其中巧麗曽不留目或有誤失翻被嗟賞既昧所¶
見尤喻所聞或以年職自髙輕致陵誚余乃假之以緗¶
縹題之以古目則賢者改觀愚夫繼聲競賞毫末之竒¶
罕議鋒端之失猶惠侯之好偽似葉公之懼真是知伯¶
<pb:KR3j0185_WYG_087-11b>¶
子之息流波葢有由矣夫蔡邕不謬賞孫陽不妄顧者¶
以其𤣥鑒精通故不滯于耳目也向使奇音在㸑庸聴¶
驚其妙響逸足伏櫪凡識知其絶羣則伯喈不足稱伯¶
樂未可尚也至若老姥遇題扇初怨而後請門生獲書¶
几父削而子懊知與不知也夫士屈於不知巳而伸於¶
知巳彼不知也曷足怪乎故莊子曰朝菌不知晦朔蟪¶
蛄不知春秋老子云下士聞道大笑之不笑之則不足¶
以為道也豈可執氷而咎夏蟲哉自漢魏已來論書者¶
<pb:KR3j0185_WYG_087-12a>¶
多矣妍蚩雜糅條目糾紛或重述舊章了不殊于既往¶
或茍興新説竟無益于將來徒使繁者彌繁闕者仍闕¶
今撰為六篇分成兩卷第其工用名曰書譜庶使一家¶
後進奉以規模四海知音或存觀省緘秘之㫖余無取¶
焉¶
<pb:KR3j0185_WYG_087-13a>¶
　　續書譜(姜堯章/)¶
　　總論¶
真行草書之法其源出于蟲篆八分飛白章草等圓勁¶
古淡則出于蟲篆點畫波發則出于八分轉換向背則¶
出于飛白簡便痛快則出于章草然而真草與行各有¶
體製歐陽率更顔平原輩以真為草李邕李西臺輩以¶
行為真亦以古人有専工正書者有専工草書者有専¶
工行書者信乎其不能兼美也或云草書千字不抵行¶
<pb:KR3j0185_WYG_087-13b>¶
書十字行書十字不抵真書一字意以為草至易而真¶
至難豈真知書者哉大抵下筆之際盡倣古人則少神¶
氣専務遒勁則俗病不除所貴熟習兼通心手相應斯¶
為妙矣白雲先生歐率更書訣亦能言其梗概孫過庭¶
論之又詳皆可參稽之¶
　　真書¶
真書以平正為善此世俗之論唐人之失也古今真書¶
之妙無出鍾元常其次則王逸少今觀二家之書皆瀟¶
<pb:KR3j0185_WYG_087-14a>¶
洒縱横何拘平正良由唐人以書判取士而士大夫字¶
畫類有科舉習氣顔魯公作干禄字書是其證也矧歐¶
虞顔栁前後相望故唐人下筆應規入矩無復晉魏飄¶
逸之氣且字之長短小大斜正疎密天然不齊孰能一¶
之謂如東字之長西字之短口字之小體字之大朋字¶
之斜黨字之正千字之疎萬字之密畫多者宜痩畫少¶
者宜肥魏晉書法之髙良由各盡字之真態不以私意¶
叅之耳或者専喜方正極意歐顔或者専務勻圓専師¶
<pb:KR3j0185_WYG_087-14b>¶
虞永或謂體須精匾則自然平正此又有徐會稽之病¶
或云欲其瀟散則自不塵俗此又有王子敬之風豈足¶
以盡法書之美哉真書用筆自有八法吾嘗採古人字¶
列之以為圖今畧言其指㸃者字之眉目全藉顧盼精¶
神有向有背隨字異形横直畫者字之骨體欲其堅正¶
匀淨有起有止所貴長短合宜結束堅實丿(音/瞥)乀(音/拂)者¶
字之手足伸縮異度變化多端要如魚翼鳥翅有翩翩¶
自得之狀挑剔者字之步履欲其沈實晉人挑剔或帶¶
<pb:KR3j0185_WYG_087-15a>¶
斜拂或横引向外至顔栁始正鋒為之正鋒則無飄逸¶
之氣轉折者方圓之法真多用折草多用轉折欲少駐¶
駐則有力轉欲不滯滯則不遒然而真以轉而後通草¶
以折而後勁不可不知也懸針者筆欲極正自上而下¶
端若引繩若垂而復縮謂之垂露翟伯夀問于米老曰¶
書法當如何米老曰無垂不縮無往不收此必至精至¶
熟然後能之古人遺墨得其一㸃一畫皆昭然絶異者¶
以其用筆精妙故也大令以來用筆多失一字之間長¶
<pb:KR3j0185_WYG_087-15b>¶
短相補斜正相拄肥痩相混求姸媚于成體之後至于¶
今世尤甚¶
　　用筆¶
用筆不欲太肥肥則形濁又不欲太痩痩則形枯不欲¶
多露鋒芒則意不持重不欲深藏圭角則體不精神不¶
欲上小下大不欲左低右髙不欲前多後少歐率更結¶
體雖太拘而用筆特備衆美雖小楷而翰墨灑落追蹤¶
鍾王來者不能及也顔栁結體既異古人用筆復溺一¶
<pb:KR3j0185_WYG_087-16a>¶
偏余評二家為書法之一變數百年間人争效之字畫¶
剛勁髙明固不為無助而魏晉風軌掃地矣然栁氏大¶
字偏傍清勁可喜更為奇妙近世亦有倣之者則俗濁¶
不除不足觀故知與其太肥不若痩硬也¶
　　草書¶
草書之體如人坐卧行立揖遜忿爭乗舟躍馬歌舞擗¶
踊一切變態非茍然者又一字之體率有多變有起有¶
應如此起者當如此應各有義理王右軍書羲之字當¶
<pb:KR3j0185_WYG_087-16b>¶
字得字深字慰字最多多至數十字無有同者而未嘗¶
不同也可謂所欲不踰矩矣大凡學草書先當取法張¶
芝皇象索靖等章草則結體平正下筆有源然後倣王¶
右軍申之以變化鼔之以奇崛若泛學諸家則字有工¶
拙筆多失誤當連者反斷當斷者反續不識向背不知¶
起止不悟轉換隨意用筆任筆賦形失悞顛錯反為新¶
奇自大令以來已如此矣况今世哉然而襟韻不髙記¶
憶雖多莫湔塵俗若使風神蕭散下筆便當過人自唐¶
<pb:KR3j0185_WYG_087-17a>¶
以前多是獨草不過兩字屬連累數十字而不斷號曰¶
連綿遊絲此雖出於古人不足為奇更成大病古人作¶
草如今人作真何嘗茍且其相連處特是引帶嘗攷其¶
字是㸃畫處皆重非㸃畫處偶相引帶其筆皆輕雖復¶
變化多端未嘗亂其法度張顛懷素最號野逸而不失¶
此法近代山谷老人自謂得長沙三昧草書之法至是¶
又一變矣流至于今不可復觀唐太宗云行行若縈春¶
蚓字字如綰秋蛇惡無骨也大抵用筆有緩有急有有¶
<pb:KR3j0185_WYG_087-17b>¶
鋒有無鋒有承接上文有牽引下字乍徐還疾忽往復¶
收緩以傚古急以出奇有鋒以燿其精神無鋒以含其¶
氣味横斜曲直鉤環盤紆皆以勢為主然不欲相帶則¶
近于俗横畫不欲太長長則轉換遲直畫不欲太多多¶
則神癡以捺代乀以發代辵辵亦以捺代之惟丿則間¶
用之意盡則用懸針意未盡須再生筆意不若用垂露耳¶
　　用筆¶
用筆如折釵股如屋漏痕如錐畫沙如壁坼此皆後人¶
<pb:KR3j0185_WYG_087-18a>¶
之論折釵股者欲其屈折圓而有力屋漏痕者欲其無¶
起止之迹錐畫沙者欲其匀而藏鋒壁坼者欲其無布¶
置之巧然皆不必若是筆正則鋒藏筆偃則鋒出一起¶
一倒一晦一明而神奇出焉常欲筆鋒在畫中則左右¶
皆無病矣故一㸃一畫皆有三轉一波一拂皆有三折¶
一丿又有數様一㸃者欲與畫相應兩㸃者欲自相應¶
三㸃者必一㸃起一㸃帶一㸃應四㸃者一起兩帶一¶
應筆陣圖云若平直相似狀如笇子便不是書又如囗¶
<pb:KR3j0185_WYG_087-18b>¶
(音/圍)當行草時尤當冺其稜角以寛閒圓美為佳心正則¶
筆正意在筆前字居心後皆名言也故不得中行與其¶
工也寧拙與其弱也寧勁與其鈍也寧速然極須淘洗¶
俗姿則妙處自見矣大要執之欲𦂳運之欲活不可以¶
指運筆當以腕運筆執之在手手不主運運之在腕腕¶
不主執又作字者亦須畧考篆文須知㸃畫來歴先後¶
如左右之不同刺㓨之相異王之與玉示之與衣以至¶
秦奉泰春形同體異理殊得其源本斯不浮矣孫氏有¶
<pb:KR3j0185_WYG_087-19a>¶
執使轉用之法執謂深淺長短使謂縱横牽掣轉謂鉤¶
環盤紆用謂㸃畫向背豈偶然哉¶
　　用墨¶
作楷墨欲乾然不可太燥行草則燥潤相雜潤以取姸¶
燥以取險墨濃則筆滯燥則筆枯亦不可不知也筆欲¶
鋒長勁而圓長則含墨可以運動勁則有力圓則妍美¶
予嘗評世有三物用不同而理相似良弓引之則來舍¶
之則急往世俗謂之揭箭好刀按之則曲舍之則勁直¶
<pb:KR3j0185_WYG_087-19b>¶
如初世俗謂之囘性筆鋒亦欲如此若一引之後已曲¶
不復挺又安能如人意耶故長而不勁不如弗長勁而¶
不圓不如弗勁葢紙筆墨皆書法之助也¶
　　行書¶
嘗考魏晉行書自有一體與草不同大率變真以便於揮¶
運而已草出於章行出於真雖曰行書各有定體縱復¶
晉代諸賢亦若不相逺蘭亭記及右軍諸帖第一謝安¶
石大令諸帖次之顔歐蘇米亦後世可觀者大要以筆¶
<pb:KR3j0185_WYG_087-20a>¶
老為貴少有失悞亦可輝映所貴乎濃纎間出血脈相¶
連筋骨老徤風神洒落姿態備具真有真之態度行有¶
行之態度草有草之態度必須博習可以兼通¶
　　臨摹¶
摹書最易唐太宗云卧王濛于紙中坐徐偃于筆下可¶
以嗤蕭子雲唯初學書者不得不摹亦以節度其手易¶
於成就皆須是古人名筆置之几案懸之座右朝夕諦¶
觀思其運筆之理然後可以摹臨其次雙鉤蠟本須精¶
<pb:KR3j0185_WYG_087-20b>¶
意摹搨迺不失位置之美耳臨書易失古人位置而多¶
得古人筆意摹書易得古人位置而多失古人筆意臨¶
書易進摹書易忘經意與不經意也夫臨摹之際毫髪¶
失真則精神頓異所貴詳謹世所有蘭亭何翅數百本¶
而定武為最佳然定武本有數樣今取諸本叅之其位¶
置長短大小無不一同而肥瘠剛柔工拙要妙之處如¶
人之面無有同者以此知定武雖石刻又未必得真蹟¶
之風神矣字書全以風神超邁為主刻之金石其可茍¶
<pb:KR3j0185_WYG_087-21a>¶
哉雙鉤之法須得墨暈不出字外或郭填其内或朱其¶
背正得肥痩之本體雖然尤貴于痩使工人刻之又從¶
而刮治之則痩者亦變為肥矣或云雙鉤時須倒置之¶
則亦無容私意於其間誠使下本明上紙薄倒鈎何害¶
若下本晦上紙厚却須能書者為之發其筆意可也夫¶
鋒鋩圭角字之精神大抵雙鉤多失此又須朱其背時¶
稍致意焉¶
　　書丹¶
<pb:KR3j0185_WYG_087-21b>¶
筆得墨則痩得朱則肥故書丹尤以痩為奇而圓熟美¶
潤常有餘勁老蒼古常不足朱使然也欲刻者不失真¶
未有若書丹者然書時盤薄不無少勞韋仲將升髙書¶
凌雲臺榜下則鬚髪已白藝成而下斯之謂歟若鍾繇¶
李邕又自刻之可謂癖矣¶
　　情性¶
藝之至未始不與精神通其説見于昌黎送高閑序孫¶
過庭云一時而書有乖有合合則流媚乖則彫疎神怡¶
<pb:KR3j0185_WYG_087-22a>¶
務閒一合也感惠徇知二合也時和氣潤三合也紙墨¶
相發四合也偶然欲書五合也心遽體留一乖也意違¶
勢屈二乖也風燥日炎三乖也紙墨不稱四乖也情怠¶
手䦨五乖也乖合之際優劣互差又云消息多方性情¶
不一乍剛柔以合體忽勞逸而分驅或恬淡雍容内涵¶
筋骨或折挫槎枿外曜鋒芒察之者尚精擬之者貴似¶
至于未悟淹留偏追勁疾不能迅速翻效遲重夫勁速¶
者超逸之機遲留者賞㑹之致將反其速行臻會美之方¶
<pb:KR3j0185_WYG_087-22b>¶
専溺于遲終爽絶倫之妙能速不速所謂淹留因遲就¶
遲詎名賞㑹非其心閒手敏難以兼通者焉假令衆妙¶
攸歸務存骨氣骨氣存矣遒潤加之亦猶枝榦蕭疎凌¶
霜雪而彌勁花葉鮮茂與雲日而相輝如其骨力偏多¶
遒麗葢少則枯槎架險巨石當路雖姸媚云闕而體質¶
存焉若遒麗居優骨氣將劣譬夫芳林落葉空照灼而¶
無依蘭沼漂萍徒青翠而奚托是知偏工易就盡善難¶
求雖學宗一家而變成多體莫不隨其性欲便以為姿¶
<pb:KR3j0185_WYG_087-23a>¶
質直者則徑挺不遒剛狠者又倔强無潤矜斂者弊于¶
拘束脱易者失於規矩温柔者傷於軟緩躁勇者過于¶
剽迫狐疑者溺於滯澁遲重者終於拙鈍輕瑣者染於¶
俗吏斯皆獨行之士偏玩所乖必能旁通㸃畫之情博¶
究始終之理鎔鑄蟲篆陶鈞草隸至若數畫並施其形¶
各異衆㸃齊列為體互乖一㸃成一字之規一字乃終¶
篇之凖違而不犯和而不同留不常遲速不常疾帶燥¶
方潤將濃遂枯泯規矩于方圓遁繩鈎之曲直乍顯乍¶
<pb:KR3j0185_WYG_087-23b>¶
晦若行若藏窮變態于毫端合情調于紙上無間心手¶
忘懷楷則背羲獻而無失違鍾張而尚工其言盡善故¶
具載¶
　　血脈¶
字有藏鋒出鋒之異粲然盈楮欲其首尾相應上下相¶
接為佳後學之士隨所記憶圖冩其形未能涵容皆支¶
離而不相貫穿黄庭小楷與樂毅論不同東方畫讃又¶
與蘭亭殊指一時下筆各有其勢固應爾也予嘗歴觀¶
<pb:KR3j0185_WYG_087-24a>¶
古之名書無不㸃畫振動如見其揮運之時山谷云字¶
中有筆如禪句中有眼豈欺我哉¶
　　燥潤(見用/筆條)¶
　　勁媚(見情/性條)¶
　　方圓¶
方圓者真草之體用真貴方草貴圓方者參之以圓圓¶
者參之以方斯為妙矣然而方圓曲直不可顯露直須¶
涵泳一出于自然如草書尤忌横直分明横直多則字¶
<pb:KR3j0185_WYG_087-24b>¶
有積薪束葦之狀而無蕭散之氣時時一出斯為妙矣¶
　　向背¶
向背者如人之顧盼指畫相揖相背發于左者應于右¶
起于上者伏于下大要㸃畫之間施設各有情理求之¶
古人惟王右軍為妙¶
　　位置¶
假如立人挑土田王衣示一切偏旁皆須令狹長則右¶
有餘地矣在右者亦然不可太密太巧太密太巧是唐¶
<pb:KR3j0185_WYG_087-25a>¶
人之病也假如口在左者皆須與上齊嗚呼喉嚨等是¶
也在右者皆欲與下齊和扣等是也又如平頭須令覆¶
其下走辵皆須能承其上審量其輕重使相負荷計其¶
大小使相副稱為善¶
　　踈宻¶
書以踈為風神宻為老氣如佳之四横川之三直魚之¶
四㸃畫之九畫必須下筆勁浄疎密停匀為佳當疎不¶
疎反成寒乞當密不密必至彫疎¶
<pb:KR3j0185_WYG_087-25b>¶
　　風神¶
風神者一須人品髙二須師法古三須紙筆佳四須險¶
勁五須髙明六須潤澤七須向背得宜八須時出新意¶
則自然長者如秀整之士短者如精悍之徒痩者如山¶
澤之臞肥者如貴遊之子勁者如武夫媚者如美女欹¶
斜如醉仙端楷如賢士¶
　　遲速¶
遲以取妍速以取勁先必能速然後為遲若素不能速¶
<pb:KR3j0185_WYG_087-26a>¶
而専事遲則無神氣若専事速又多失勢¶
　　筆勢¶
下筆之初有搭鋒者有折鋒者其一字之體定于初下¶
筆凡作字第一字多是折鋒第二三字承上筆勢多是¶
搭鋒若一字之間右邊多是折鋒應其左故也又有平¶
起者如&KR1559;畫藏鋒者如篆畫大要折搭多精神平藏善¶
含蓄兼之則妙矣¶
　¶
<pb:KR3j0185_WYG_087-26b>¶
　¶
　¶
　¶
　¶
　¶
　¶
　¶
　説郛卷八十七上¶
#+PROPERTY: JUAN 卷八十七下
<pb:KR3j0185_WYG_087-27a>¶
欽定四庫全書¶
　説郛卷八十七下　　　元　陶宗儀　撰¶
　　書斷卷一(張懷瓘/)¶
　　古文¶
按古文者黄帝史蒼頡所造也頡首有四目通於神明¶
仰觀奎星圜曲之勢俯察龜文鳥跡之象博采衆美合¶
而為字是曰古文孝經援神契云奎主文章蒼頡倣象¶
是也¶
<pb:KR3j0185_WYG_087-27b>¶
　　大篆¶
按大篆者周宣王太史史籀所作也或曰柱下史始變¶
古文或同或異謂之為篆篆者𫝊也𫝊其物理施之無¶
窮甄酆定六書三曰篆書八體書法一曰大篆又漢書¶
藝文志史籀十五篇並此也以史官製之用以教授謂¶
之史書凡九千字¶
　　籀文¶
按籀文者周太史史籀之所作也與古文大篆小異後¶
<pb:KR3j0185_WYG_087-28a>¶
人以名稱書謂之籀文七略曰史籀者周時史官教學¶
童書也與孔氏壁中古文異體甄酆定六書二曰竒字¶
是也¶
　　小篆¶
小篆者秦丞相李斯所作也增損大篆異同籀文謂之¶
小篆亦曰秦篆¶
　　八分¶
按八分者秦羽人上谷王次仲所作也王愔云王次仲¶
<pb:KR3j0185_WYG_087-28b>¶
始以古書方廣少波勢建初中以𨽻草作楷法字八分¶
言有模楷始皇得次仲文簡略赴急疾之用甚喜遣召¶
之三徵不至始皇大怒制檻車送之於道化為大鳥飛¶
去¶
　　𨽻書¶
按𨽻書者秦下邽人程邈所作也邈字元岑始為縣吏¶
得罪始皇幽繫雲陽獄中覃思十年益大小篆方圓而¶
為𨽻書三千字奏之始皇善之用為御史以奏事煩多¶
<pb:KR3j0185_WYG_087-29a>¶
篆字難成乃用𨽻字以為𨽻人佐書故曰𨽻書¶
　　章草¶
按章草漢黄門令史史游所作也衛恒李誕並云漢初¶
而有草法不知其誰蕭子良云章草者漢齊相杜操始¶
變藁法非也王愔云漢元帝時史游作急就章解散𨽻¶
體麤書之漢俗簡墮漸以行之是也¶
　　行書¶
按行書者後漢潁川劉徳升所造也行書即正書之小¶
<pb:KR3j0185_WYG_087-29b>¶
偽務從簡易相間流行故謂之行書王愔云晉世以來¶
工書者多以行書著名鍾元常善行押書是也爾後王¶
羲之獻之並造其極焉¶
　　飛白¶
按飛白書者後漢左中郎蔡邕所作也王隠王愔並云¶
飛白變楷制也本是宫殿題署勢既徑文字宜輕微不¶
滿名為飛白王僧䖍云飛白八分之輕者邕在鴻都門¶
見匠人施堊帚遂創意焉¶
<pb:KR3j0185_WYG_087-30a>¶
　　草書¶
按草書者後漢徴士張伯英所造也梁武帝草書狀曰¶
蔡邕云昔秦之時諸侯争長羽檄相傳望烽走驛以篆¶
𨽻難不能救急遂作赴急之書今之草書也¶
　　汲冢書¶
汲冢書葢魏安釐王時衛郡汲縣耕人於古冢中得之¶
竹簡漆書科斗文字雜寫經史與今本校驗多有異同¶
耕人姓不(不字呼作彪其名曰淮出春秋/後序文選中註出尚書故實)¶
<pb:KR3j0185_WYG_087-30b>¶
　　李斯¶
秦丞相李斯曰自上古作大篆頗行於世但為古逺人¶
多不詳今删略繁者取其合體叅為小篆斯善書自趙¶
高已下咸見伏焉刻諸名山碑璽銅人並斯之筆書秦¶
望紀功石乃曰吾死後五百三十年當有一人替吾迹¶
焉(出蒙恬/筆經)斯妙篆始省改之為小篆者蒼頡篇七章雖¶
帝王質文世有損益終以文代質漸就澆醨則三皇結¶
繩五帝畫象三王肉刑斯可況也古文可為上古大篆¶
<pb:KR3j0185_WYG_087-31a>¶
為中古小篆為下古三古謂實草𨽻謂華妙極於華者¶
羲獻精窮其實者籀斯始皇以和氏之璧琢而為璽令¶
斯書其文今泰山嶧山及秦望等碑並其遺迹亦謂𫝊¶
國之偉寳百世之法式斯小篆入神大篆入妙¶
李斯書如為冠葢不易施手(出書/評)¶
　　蕭何¶
前漢蕭何善篆籀為前殿成覃思三月以題其額觀者¶
如流何使秃筆書(出羊欣/筆陣圖)¶
<pb:KR3j0185_WYG_087-31b>¶
　　蔡邕¶
後漢蔡邕字伯喈陳留人儀容奇偉篤孝博學能書善¶
音明天文術數工書篆𨽻絶世尤得八分之精㣲體法¶
百變窮靈盡妙獨步今古又剏造飛白妙有絶倫喈八¶
分飛白入神大篆小篆𨽻書入妙女琰甚賢明亦工書¶
伯喈入嵩山學書於石室内得一素書八角垂芒篆寫¶
李斯并史籀用筆勢伯喈得之不食三日乃大呌喜歡¶
若對數十人喈因讀誦三年便妙達其㫖伯喈自書五¶
<pb:KR3j0185_WYG_087-32a>¶
經於大學觀者如市(出羊欣/筆法)¶
蔡邕書骨氣洞達爽爽為神(出袁昻/書評)¶
　　崔瑗¶
崔瑗字子玉安平人曾祖蒙父駰子玉官至濟北相文¶
章葢世善章草書師於杜度媚趣過之㸃畫精㣲神變¶
無礙利金百鍊美玉天姿可謂氷寒於水也袁昻云如¶
危峰阻日孤松一枝王隠謂之草賢章草入神小篆入¶
妙¶
<pb:KR3j0185_WYG_087-32b>¶
　　張芝¶
張芝字伯英性好書凡家之衣帛皆書而後練尤善章¶
草又善𨽻書韋仲將謂之草聖又云崔氏之肉張氏之¶
骨其章草急就章字皆一筆而成伯英草行入神𨽻書¶
入妙¶
伯英書如漢武愛道憑虛欲仙(出袁昻/書評)¶
　　張昶¶
張昶字文舒伯英季弟為黄門侍郎尤善章草書類伯¶
<pb:KR3j0185_WYG_087-33a>¶
英時人謂之亞聖文舒章草入神八分入妙𨽻入能¶
　　劉徳升¶
劉徳升字君嗣潁川人桓靈之世以造行書擅名既以¶
草剙亦甚妍美風流婉約獨步當時胡昭鍾繇並師其¶
法世謂鍾繇善行狎書是也而胡書體肥鍾書體痩亦¶
各有君嗣之美也¶
　　師宜官¶
師宜官南陽人靈帝好書徴天下工書於鴻都門至數¶
<pb:KR3j0185_WYG_087-33b>¶
百人八分稱宜官為最大則一字徑丈小則方寸千言¶
甚矜能而性嗜酒或時空至酒家因書其壁以售之觀¶
者雲集酤酒多售則鏟滅之後為袁術將鉅鹿耿球碑¶
術所立宜官書也¶
宜官書如鵰羽未息翩翩自逝(出袁昻/書評)¶
　　梁鵠¶
梁鵠字孟皇安定烏氏人少好書受法於師宜官以善¶
八分書知名舉孝亷為郎亦在鴻都門下遷選部郎靈¶
<pb:KR3j0185_WYG_087-34a>¶
帝重之魏武甚愛其書常懸帳中又以釘壁以為勝宜¶
官也于時邯鄲淳亦得次仲法淳宜為小字鵠宜為大¶
字不如鵠之用筆盡勢也¶
　　左伯¶
左伯字子邑東萊人特工八分名與毛𢎞等列小異於¶
邯鄲淳亦擅名漢末又甚能作紙漢興有紙代簡至和¶
帝時蔡倫工為之而子邑尤得其妙故蕭子良答王僧¶
䖍書云子邑之紙研妙暉光仲將之墨一㸃如漆伯英¶
<pb:KR3j0185_WYG_087-34b>¶
之筆窮神盡思妙物逺矣邈不可追¶
　　胡昭¶
胡昭字孔明潁川人少而博學不慕榮利有夷皓之節¶
甚能籀書真行又妙衛恒云胡昭與鍾繇並師於劉徳¶
升俱善草行而胡肥鍾痩尺牘之迹動見模楷羊欣云¶
胡昭得張芝骨索靖得其肉韋誕得其筋張華云胡昭¶
善𨽻書茂先與荀朂共整理記籍又立書博士置弟子¶
教習以鍾胡為法可謂宿士矣¶
<pb:KR3j0185_WYG_087-35a>¶
　　鍾繇¶
魏鍾繇字元常少時從劉勝入抱犢山學書三年遂與¶
魏太祖邯鄲淳韋誕等議用筆繇乃問蔡伯喈筆法於¶
韋誕誕惜不與乃自搥胸嘔血太祖以五靈丹救之得¶
活及誕死繇令人盜掘其墓遂得由是繇筆更妙繇精¶
思學書卧畫被穿過表如厠終日忘歸每見萬類皆書¶
象之繇善三色書最妙者八分(出羊欣/筆陣圖)繇尤善書於曹¶
喜蔡邕劉徳升真書絶世剛柔備焉㸃畫之間多有異¶
<pb:KR3j0185_WYG_087-35b>¶
趣可謂幽深無際古雅有餘秦漢以來一人而已雖古¶
之善政遺愛結於人心未足多也尚徳哉若其行書則¶
羲之獻之之亞草書則衛索之下八分則有魏受禪碑¶
稱此為最也太和四年薨迨八十矣元常𨽻行入神草¶
八分入妙鍾書有十二種意外巧妙絶倫多奇(出袁昻/書評)¶
　　鍾㑹¶
鍾㑹字士季元常少子善書有父風稍備筋骨美兼行¶
草尤工𨽻書遂逸致飄然有凌雲之志亦所謂劍則干¶
<pb:KR3j0185_WYG_087-36a>¶
將鏌鎁焉㑹嘗詐為荀朂書就朂母鍾夫人取寳劍㑹¶
兄弟以千萬造宅未移居朂乃潛畫元常形像㑹兄弟¶
入見便大感慟朂書亦㑹之類也㑹𨽻行草章草並入¶
妙¶
　　韋誕¶
魏韋誕字仲將京兆人太僕端之子官至侍中伏膺於¶
張伯英兼邯鄲淳之法諸書並善題署尤精明帝凌雲¶
臺初成令仲將題榜髙下異好宜就㸃正之因危懼以¶
<pb:KR3j0185_WYG_087-36b>¶
戒子孫無為大字楷法袁昻云如龍拏虎據劒拔弩張¶
張茂先云京兆韋誕誕子熊潁川鍾繇繇子㑹並善𨽻¶
書初青龍中洛陽許鄴三都宫觀始就詔令仲將大為¶
題署以為永制給御筆墨皆不任用因奏蔡邕自矜能¶
書兼斯喜之法非紈素不妄下筆夫欲善其事必利其¶
器若用張芝筆左伯紙及臣墨兼此三具又得臣手然¶
後可以逞徑丈之勢方寸千言然草跡之妙亞乎索靖¶
也嘉平五年卒年七十五仲將八分𨽻書章草飛白入¶
<pb:KR3j0185_WYG_087-37a>¶
妙小篆入能兄康字元將工書子熊字少季亦善書時¶
人云名父之子克有二事世所美焉¶
又云魏明帝凌雲臺成誤先釘榜未題署以籠盛誕轆¶
轤長絙引上使將榜題去地二十五丈誕危懼戒子孫¶
絶此楷法(出書/法録)¶
<pb:KR3j0185_WYG_087-38a>¶
　　書斷卷二(張懷瓘/)¶
　　王羲之¶
晉王羲之字逸少曠子也七嵗善書十二見前代筆説¶
於其父枕中竊而讀之父曰爾何來竊吾所秘羲之笑¶
而不答母曰爾看用筆法父見其小恐不能秘之語羲¶
之曰待爾成人吾授也羲之拜請今而用之使待成人¶
恐蔽兒之幼令也父喜遂與之不盈期月書便大進衛¶
夫人見語太常王䇿曰此兒必見用筆訣近見其書便¶
<pb:KR3j0185_WYG_087-38b>¶
有老成之智流涕曰此子必蔽吾名晉帝時祭北郊更¶
祝版工人削之筆入木三分三十三書蘭亭序三十七¶
書黄庭經書訖空中有語卿書感我而况人乎吾是天¶
台丈人自言真勝鍾繇羲之書多不一體(出羊欣/筆陣圖)¶
逸少善草𨽻八分飛白章行備精諸體自成一家法千¶
變萬化得之神功逸少𨽻行草章草飛白五體俱入神¶
八分入妙妻郗氏甚工書有七子獻之最知名𤣥之凝¶
之徽之操之並工草𨽻¶
<pb:KR3j0185_WYG_087-39a>¶
　　又¶
羲之嘗以章草答庾亮亮示翼翼見乃歎伏因與羲之¶
書云吾昔有伯英章草十紙過江顛沛遂乃亡失嘗歎¶
妙跡永絶忽見足下答家兄書煥若神明頓還舊觀舊¶
説羲之罷㑹稽住蕺山下旦見一老姥把十許六角竹¶
扇出市王聊問此欲貨耶一枚幾錢答云二十許右軍¶
取筆書扇扇五字姥大悵惋云老舉家朝飡唯仰於此¶
云何書壞王答云無所損但道是王右軍書字請一百¶
<pb:KR3j0185_WYG_087-39b>¶
既入市人競市之後數日復以數十扇來詣請更書王¶
笑而不答又云羲之曾自書表與穆帝専精任意帝乃¶
令索紙色類長短濶狹與王表相似使張翼寫効一毫¶
不異乃題後答之羲之初不覺後更詳看迺歎曰小人¶
亂真乃爾羲之性好鵝山隂曇&KR1619;村有一道士養好者¶
十餘王清旦乗小船故往看之意大願樂乃告求市易¶
道士不與百方譬説不能得之道士言性好道乆欲寫¶
河上公老子縑素早辦而無人能書府君若能自屈書¶
<pb:KR3j0185_WYG_087-40a>¶
道徳經各兩章便合羣以奉羲之停半日為寫畢籠鵝¶
而歸大以為樂又嘗詣一門生家設佳饌供給意甚感¶
之欲以書相報見有一新榧几至滑淨王便書之草正¶
相半門生送王歸郡比還家其父已刮削都盡兒還失¶
書驚懊累日(出圖書/㑹粹)¶
　　又¶
晉穆帝永和九年暮春三月三日常遊山隂與太原孫¶
統承公孫綽興公廣漢王彬之道生陳郡謝安石髙平¶
<pb:KR3j0185_WYG_087-40b>¶
郄曇重熈太原王藴叔仁釋支遁道林并逸少子凝徽¶
操之等四十有一人修祓禊之禮揮毫製序興樂而書¶
用蠶繭紙䑕鬚筆遒媚勁健絶代更無凡二十八行三¶
百二十四字有重者皆搆别體就中之字最多(出法書/要録)¶
　　王獻之¶
王獻之字子敬尤善草𨽻幼學於父次習于張芝爾後¶
改變制度别剙其法率爾師心㝠合天矩初謝安請為¶
長史太元中新造太極殿安欲使子敬題榜以為萬代¶
<pb:KR3j0185_WYG_087-41a>¶
寳而難言之乃説韋仲將題凌雲臺之事子敬知其㫖¶
乃正色曰仲將魏之大臣寧有此事使其若此知魏徳¶
之不長安遂不之逼子敬年五六嵗時學書右軍從後¶
潜掣其筆不脱乃歎曰此兒當有大名遂書樂毅論與¶
之學竟能極小真書可謂窮㣲入聖筋骨𦂳密不減於¶
父如大則尤直而寡態豈可同年唯行草之間逸氣過¶
也及論諸體多劣右軍總而言之季孟差耳子敬𨽻行¶
草章草飛白五體皆入神八分入能¶
<pb:KR3j0185_WYG_087-41b>¶
　　又¶
羲之為㑹稽子敬出戲見北館新白土壁白淨可愛子¶
敬令取掃箒沾泥汁中以書壁為方丈一字晻曖斐亹¶
極有勢好日日觀者成市羲之後見歎其美問誰所作¶
答曰七郎羲之於是作書與所親曰子敬飛白大有直¶
是圖於此壁子敬好書觸遇造𤣥有一好事年少故作¶
精白紗裓著往詣子敬便取裓書之草正諸體悉備兩¶
袖及褾略周自歎比來之合年少覺王左右有凌奪之¶
<pb:KR3j0185_WYG_087-42a>¶
色於是刺裓而走左右果逐及於門外鬬爭分裂衣少¶
年纔得一袖而已子敬為呉興羊欣父不疑為烏程令¶
欣時年十五六書巳有意為子敬所知子敬往縣入欣¶
齋欣時著新白絹裙晝眠子敬乃書其裙幅及帶欣覺¶
歡樂遂寳之後以上朝廷¶
　　又¶
獻之嘗與簡文帝書十許紙題最後云下官此書甚合¶
作願聊存之此書為桓𤣥所寳𤣥愛重二王不能釋手¶
<pb:KR3j0185_WYG_087-42b>¶
乃撰縑素及紙書正行之尤美者各為一帙嘗置左右¶
及南奔雖甚狼狽猶以自隨將敗並投于江或謂小王¶
為小令非也獻之為中書令卒于官族弟珉代之時以¶
子敬為大令季琰為小令(出法書/要録)¶
　　王脩¶
王脩字敬仁仲祖之子官至著作郎少有秀令之譽年¶
十三著賢令論劉真長見之嗟歎不已善𨽻行書嘗就¶
右軍求書乃寫東方朔畫讃與之王僧䖍曰敬仁書殆¶
<pb:KR3j0185_WYG_087-43a>¶
窮其妙王子敬每看咄咄逼人昇平元年卒年二十四¶
始王𨗳愛好鍾氏書喪亂狼狽猶衣帶中盛尚書宣示¶
過江後以賜逸少逸少乞敬仁敬仁卒其母見此書平¶
生所好以入棺敬仁𨽻行入妙殷仲堪書亦敬仁之亞¶
也¶
　　荀輿¶
荀輿能書嘗寫狸骨方右軍臨之至今謂之狸骨帖(出/尚)¶
(書故/實)¶
<pb:KR3j0185_WYG_087-43b>¶
　　謝安¶
謝安字安石學書於右軍右軍云卿是解書者然知解¶
書為難安石尤善行書亦猶衛洗馬風流名士海内所¶
瞻王僧䖍云謝安入能書品録也安石𨽻行草並入妙¶
兄尚字仁祖萬石並工書¶
　　王廙¶
晉平南將軍侍中王廙右軍之叔父工𨽻飛白祖述張¶
衛法復索靖書七月二十六日一紙每寳玩之遭永嘉¶
<pb:KR3j0185_WYG_087-44a>¶
喪亂乃四疊綴衣中以渡江今蒲州桑泉令豆盧器得¶
疊跡猶在(出國史/異纂)¶
　　戴安道康昕¶
晉戴安道隠居不仕總角時以雞子汁溲白瓦屑作鄭¶
𤣥碑自書刻之文既奇麗書亦妙絶又有康昕亦善草¶
𨽻王子敬常題方山亭壁數行昕密改之子敬後過不¶
疑又為謝居士題畫像以示子敬子敬歎能以為西河¶
絶矣昕字居明外國人官至臨沂令¶
<pb:KR3j0185_WYG_087-44b>¶
　　韋昶¶
晉韋昶字文休仲將兄涼州刺史康字元將之𤣥孫官¶
至潁川太守散騎常侍善古文大篆及草狀貌尤古亦¶
猶人則抱素木則封氷奇而且勁太元中孝武帝改治¶
宫室及廟諸門並欲使王獻之𨽻草書題榜獻之固辭¶
乃使劉瓌以八分書之後又使文休以大篆改八分焉¶
或問王右軍父子書君以為云何答曰二王自可謂能¶
未是知書也又妙作筆王子敬得其筆歎為絶世義熈¶
<pb:KR3j0185_WYG_087-45a>¶
末卒年七十嵗餘文休古文大篆草書並入妙¶
　　蕭思話¶
宋蕭思話蘭陵人父源冠軍瑯琊太守思話官至征西¶
將軍左僕射工書學於羊欣得其體法雖無奇峰壁立¶
之秀運用連岡盡望勢不斷絶亦可謂有功矣王僧䖍¶
云蕭全法羊風流媚好殆欲不減筆力恨弱袁昻云羊¶
真孔草蕭行范篆各一時之妙也¶
　　王僧䖍¶
<pb:KR3j0185_WYG_087-45b>¶
瑯琊王僧䖍博涉經史兼善草𨽻太祖謂䖍曰我書何¶
如卿曰臣正書第一草書第二陛下草書第二正書第¶
三臣無第三陛下無第一帝笑曰卿善為詞也然天下¶
有道丘不與易也䖍歴左僕射尚書令謚簡穆公僧䖍¶
長子慈年七歲外祖江夏王劉義恭迎之入中齋施諸¶
寳物恣其所取慈惟取素琴一張孝子圖而已年十嵗¶
共時輩蔡約入寺禮佛正見沙門等䜟悔約戱之曰衆¶
僧今日何乾乾慈應聲答卿如此不知禮何以興蔡¶
<pb:KR3j0185_WYG_087-46a>¶
氏之宗約興宗之子也謝超宗見慈學書謂之曰卿書¶
何如䖍公答云慈書與大人猶雞之比鳯超宗鳯之子¶
慈歴侍中贈太常卿約歴太子詹事(出談/藪)¶
　　又¶
齊高帝嘗與王僧䖍賭書畢帝曰誰為第一僧䖍對曰¶
臣書臣中第一陛下書帝中第一帝笑曰卿可謂善自¶
謀矣(出南/史)¶
　　王融¶
<pb:KR3j0185_WYG_087-46b>¶
齊末王融圖古今雜體有六十四書少年倣傚家藏紙¶
貴而風魚蟲鳥是七國時書元長皆作𨽻字故貽後來¶
所詰湘東王遣沮陽令韋仲定為九十一種次功曹謝¶
善勛増其九法合成百體其中以八卦為書為一以太¶
為兩法徑丈一字方寸千言(出法書/要録)¶
　　蕭子雲¶
梁蕭子雲字景喬武帝謂曰蔡邕飛而不白羲之白而¶
不飛飛白之間在卿斟酌耳嘗大書蕭字後人匣而寳¶
<pb:KR3j0185_WYG_087-47a>¶
之𫝊至張氏賔䕶東都舊第有蕭齊前後序皆名公之¶
詞也(出尚書/故實)¶
武帝造寺令蕭子雲飛白大書蕭字至今一字存焉李¶
約竭産自江南買歸東洛建一小亭以翫號曰蕭齊(出/國)¶
(史/)¶
　　蕭特¶
海鹽令蘭陵蕭特善草𨽻髙祖賞之曰子敬之書不如¶
逸少蕭特之迹遂過其父(出談/藪)¶
<pb:KR3j0185_WYG_087-47b>¶
　　僧智永¶
陳永欣寺僧智永師逺祖逸少歴紀専精攝齊升堂真¶
草唯命智永章草及草書入妙行入能兄智楷亦工書¶
丁覘亦善𨽻書時人云丁真永草¶
　　又¶
智永嘗於樓上學書業成方下(出國史/要纂)¶
梁周興嗣編次千字文而有王右軍者人皆不能曉其¶
始乃梁武教諸王書令殷鐵石於大王書中榻一千字¶
<pb:KR3j0185_WYG_087-48a>¶
不重者每字片紙細碎無序武帝召興嗣謂曰卿有才¶
思為我韻之興嗣一夕編綴進上鬢髪皆白而賞錫甚¶
厚右軍孫智永師自臨八百本散與人外江南諸寺各¶
留一本永公住呉興永欣寺積年學書後有禿筆頭十¶
甕每甕皆數石人來覓書并請題額者如市所居戶限¶
為之穿穴乃用鐵葉裹之人謂為鐵門限後取筆頭瘞¶
之號為退筆塜自製銘誌(出尚書/故實)¶
嘗居永欣寺閣上臨書所退筆頭置之於大竹簏簏受¶
<pb:KR3j0185_WYG_087-48b>¶
一石餘而五簏滿(出法書/要録)¶
　　僧智果¶
隋永欣寺僧智果㑹稽人也焬帝甚善之工書銘石其¶
為痩健造次難類嘗謂永師曰和尚得右軍肉智果得¶
骨夫筋骨藏於膚肉山水不厭高深而比公殊乏清幽¶
傷於淺露若呉人之戰輕進易退勇力而尚武虚張誇¶
耀無乃小人儒乎智果𨽻行草入能¶
<pb:KR3j0185_WYG_087-49a>¶
　　書斷卷三(張懷瓘/)¶
　　唐太宗¶
唐太宗貞觀十四年自真草書屏風以示羣臣筆力遒¶
勁為一時之絶嘗謂朝臣曰書學小道初非急務時或¶
留心猶勝棄日凡諸藝業未有學而不得者也病在心¶
力懈怠不能専精耳又云吾臨古人之書殊不能學其¶
形勢唯在其骨力及得骨力而形勢自生耳嘗召三品¶
已上賜宴於𤣥武門帝操筆作飛白書衆臣乗酒就太¶
<pb:KR3j0185_WYG_087-49b>¶
宗手中相競散騎常侍劉洎登御牀引手然後得之其¶
不得者咸稱洎登牀罪當死請付法帝笑曰昔聞婕妤¶
辭輦今見常侍登牀(出尚書/故實)¶
　　漢王元昌¶
唐漢王元昌神堯之子善行書諸王仲季並有能名韓¶
王曹王亦其亞也曹則妙於飛白韓則工於草行魏王¶
魯王亦韓王之倫也¶
　　歐陽詢¶
<pb:KR3j0185_WYG_087-50a>¶
唐歐陽詢字信本博覽今古官至銀青光禄大夫率更¶
令書則八體盡能筆力勁險髙麗愛其書遣使請焉神¶
堯歎曰不意詢之書名逺播絶域貞觀十五年卒年八¶
十五詢飛白𨽻行草入妙大篆章草入能¶
　　又¶
率更嘗出行見古碑索靖所書駐馬觀之良乆而去數¶
步復下馬佇立疲則布毯坐觀因宿其傍三日而後去¶
今開通元寳錢武徳四年鑄其文乃歐陽率更書也(出/國)¶
<pb:KR3j0185_WYG_087-50b>¶
(史異/纂)¶
　　歐陽通¶
唐歐陽通詢之子善書痩怯於父嘗自矜能書必以象¶
牙犀角為筆管狸毛為心覆秋兎毫松煙為墨末以麝¶
香紙必須堅𦂳薄白滑者乃書之葢自重其書薛純陁¶
亦効歐草傷於肥鈍亦通之亞也(出朝野/僉載)¶
　　虞世南¶
虞世南字伯施㑹稽人仕隋為秘書郎煬帝知其才嫉¶
<pb:KR3j0185_WYG_087-51a>¶
其鯁直止為七品十餘年仕唐至秘書監文皇曰世南¶
一人遂兼五絶一曰博學二曰徳行三曰書翰四曰詞¶
藻五曰忠直有一於此足謂名臣而世南兼之行草之¶
餘尤所偏工本師於釋智永及其暮齒加以遒逸卒年¶
八十九伯施𨽻行草入妙¶
　　褚遂良¶
褚遂良河南人父亮太常卿遂良官至右僕射善書少¶
則伏膺虞監長則師祖右軍真書甚得其媚趣顯慶中¶
<pb:KR3j0185_WYG_087-51b>¶
卒年六十四遂良𨽻行入妙亦嘗師受史陵然史亦有¶
古直傷於疎痩也¶
　　又¶
遂良問虞監曰某書何如永師曰吾聞彼一字直五萬¶
官豈能若此者曰何如歐陽詢曰聞詢不擇紙筆皆能¶
如志官豈得若此褚曰既然某何更留意於此虞曰若¶
使手和筆調遇合作者亦深可貴尚褚喜而退(出國史/異纂)¶
　　薛稷¶
<pb:KR3j0185_WYG_087-52a>¶
薛稷河東人官至太子少保書學褚尤尚綺麗妍好膚¶
肉得師之半矣可謂河南公之高足甚為時所珍尚稷¶
𨽻行入能¶
　　又¶
稷外祖魏倣家富圖籍多有虞褚舊跡鋭精模放筆態¶
遒麗當時無及之者及善畫博采古跡埒於秘書(出譚/賔録)¶
　　髙正臣¶
髙正臣廣平人官至衛尉卿習右軍之法睿宗愛其書¶
<pb:KR3j0185_WYG_087-52b>¶
張懷素之先與髙有舊朝士就髙乞書或慿書之髙嘗¶
為人書十五紙張乃戱換其五紙又令示髙再看不悞¶
客曰有人換公書髙笑曰必是張公也乃審詳之得其¶
三紙客曰猶有在髙乂觀之竟不能辨髙嘗許人書一¶
屏幛踰時未獲其人乃出使淮南臨别大悵惋髙曰正¶
臣故人在申州正與僕書一類公可便往求之遂立申¶
此意陸柬之嘗為髙書告身髙皇縑之不將入秩後為¶
鼠所傷乃持示張公曰此鼠甚解正臣意風調不合一¶
<pb:KR3j0185_WYG_087-53a>¶
至於此正臣𨽻行草入能¶
　　王紹宗¶
王紹宗字承烈官至秘書少監祖述子敬欽羨柬之其¶
中年小真書體象尤異其行書及章草次於真常與人書¶
云鄙夫書翰無工者特由水墨之積習恒精心率意虛¶
神静思以取之每與呉中陸大夫論及此道明朝必不¶
覺已進陸後於密訪知之嗟賞不少將余比虞七以虞¶
亦不臨寫故也但心準自想而已聞虞眠布被中恒手¶
<pb:KR3j0185_WYG_087-53b>¶
畫腹皮與余正同也承烈𨽻行草入能¶
　　鄭䖍¶
鄭䖍任廣文博士學書而病無紙知慈恩寺布柿葉數¶
間屋遂借僧房居止日取紅葉學書嵗乆殆遍後自寫¶
所製詩并畫同為一卷封進𤣥宗御筆書其尾曰鄭䖍¶
三絶(出尚書/故實)¶
　　李陽氷¶
李陽氷善小篆自言斯翁之後直至小生曹喜蔡邕不¶
<pb:KR3j0185_WYG_087-54a>¶
足言開元中張懷瓘撰書斷陽氷張旭並不載絳州有¶
篆字與古不同頗為恠異李陽氷見之寢卧其下數日¶
不能去驗其書是唐初不載書者名姓碑有碧落二字¶
時人謂之碧落碑(出國/史補)¶
　　張旭¶
張旭書得筆法𫝊崔邈顔真卿旭言始吾聞公主與擔¶
夫爭路而得筆法之意後見公孫氏舞劔器而得其神¶
飲醉輒草書揮毫大呌以頭揾水墨中天下呼為張顛¶
<pb:KR3j0185_WYG_087-54b>¶
醒後自視以為神異不可復得後輩言筆札者歐虞褚¶
陸或有異論至長史無間言(出國/史補)¶
　　又¶
旭釋褐為蘇州常熟尉上後旬日有老父過狀判去不¶
數日復至乃怒而責曰敢以閒事屢擾公門老父曰某¶
實非論事但覩少公筆跡奇妙貴為篋笥之&KR0575;耳長史¶
異之因詰其何得愛書答曰先父愛書兼有著述長史¶
取示之信天下工書者也自是備得筆法之妙冠于一¶
<pb:KR3j0185_WYG_087-55a>¶
時(出幽閑/鼓吹)¶
　　僧懷素¶
長沙僧懷素好草書自言聖三昧棄筆堆積埋山下號¶
筆塚(出國/史補)¶
<pb:KR3j0185_WYG_087-56a>¶
　　書斷卷四(張懷瓘/)¶
　　程邈已下¶
秦獄吏程邈善大篆得罪始皇囚於雲陽獄増減大篆¶
體去其繁複始皇善之出為御史名曰𨽻書扶風曹喜¶
後漢人不知其官善𨽻篆小異李斯見師一時陳留蔡¶
邕後漢人任中郎將善篆採喜之法真定直父碑文猶¶
𫝊于世篆者師焉杜陵陳遵後漢人不知官善篆𨽻毎¶
書一座皆驚時人謂為陳驚坐上谷王次仲後漢人作¶
<pb:KR3j0185_WYG_087-56b>¶
八分楷法師宜官後漢不知何許人能為大字徑丈小¶
字方寸千言耿球碑是宜官書甚自矜重或空至酒家¶
先書其壁觀者雲集酒因大售至飲足削書而退安定¶
梁鴻後漢人官至選部尚書乃師宜官法魏武重之常¶
以書懸帳中宫殿題置多是鴻手也(出王僧䖍/能書錄)¶
　　邯鄲淳已下¶
陳留邯鄲淳為魏臨淄侯文學得次仲法名在鴻後𢎞鴻¶
弟子秘書八分皆𫝊𢎞法又有左子邑與淳小異亦有¶
<pb:KR3j0185_WYG_087-57a>¶
名京兆杜度為魏齊相始有草名安平崔瑗漢濟北相¶
亦善草書平苻堅得摹瑗書王子敬云極似張伯英瑗¶
子寔官至尚書亦能草𢎞農張芝髙尚不仕善草書精¶
勁絶倫家之衣帛必先書而後練臨池學書池水盡黒¶
每書云匆匆不暇草時人謂為草聖芝弟昶漢黄門侍¶
郎亦能草今世人中云芝書者多是昶也(出王僧䖍/能書録)¶
　　姜詡已下¶
姜詡梁宣田彦和及司徒韋誕皆伯英弟子並善草誕¶
<pb:KR3j0185_WYG_087-57b>¶
最優魏宫館寳器皆是誕手魏明帝起凌雲臺誤先釘¶
榜而未之題以籠盛誕轆轤引上書之去地二十五丈¶
誕甚危懼乃誡子孫絶此楷法誕子少季亦有能稱羅¶
暉趙恭不詳何許人與伯英同時見稱西州而矜許自¶
與衆頗惑之伯英與朱寛書自敘云上比崔杜不足下¶
方羅趙有餘河間張超亦善草不及崔張劉徳升善為¶
行書不詳何許人潁川鍾繇魏太尉同郡胡昭公車徴¶
二家俱學於徳升而胡書肥鍾書痩鍾書有三體一曰¶
<pb:KR3j0185_WYG_087-58a>¶
銘石之書最妙者也二曰章程書三曰狎書相聞者也¶
繇子㑹鎮西將軍絶能學父書改易鄧艾上章事莫有¶
知者河東衛覬魏尚書僕射善草及古文略盡其妙草¶
體微痩而筆跡精熟覬子瓘為晉太保採芝法以覬法¶
參之更為草藁藁是相聞書也瓘子恒亦善書博識古¶
文字燉煌索靖張芝姊之孫晉征西司馬亦善草陳國¶
何元公亦善草書呉人皇象能草世稱沈著痛快滎陽陳¶
暢晉秘書令史善八分(出王僧虔/能書録)¶
<pb:KR3j0185_WYG_087-58b>¶
　　王羲之¶
王羲之告誓文今之所𫝊即其藁本不具年月日朔其¶
真本維永和十年三月癸夘九日辛亥而書亦真開元¶
初潤州江寧縣瓦官寺修講堂匠人於䲭吻内竹筒中¶
得之與一沙門至八年縣丞李延業求得上岐王王以¶
獻便留内不出或云其後却借岐王十二年王家失火¶
圖書悉為灰燼此書亦見焚矣(出國史/異纂)¶
　　王廙¶
<pb:KR3j0185_WYG_087-59a>¶
王廙羲之之叔也善書畫嘗謂右軍曰吾諸事不足法¶
惟書畫可法晉明帝師其畫王右軍學其書(出尚書/故實)¶
　　潞州盧¶
東都頃年創造防秋館穿掘多蔡邕鴻都學所書石經¶
後洛中人家往往有之王羲之借船帖書之尤工者也¶
故山北盧匡寳惜有年盧公致書借之不得云只可就¶
看未嘗借人也盧除潞州旌節在途纔數程忽有人將¶
書帖就盧求售閲之乃借船帖也驚異問之云盧家郎¶
<pb:KR3j0185_WYG_087-59b>¶
君要錢遣賣耳盧歎異移時不問其價還之後不知落¶
於何人京師書儈孫盈者名甚著盈父曰仲容亦鑒書¶
畫精於品目豪家所寳多經其手真偽無所逃焉公借¶
船帖是孫盈所蓄人以厚價求之不果盧公時甚急切¶
減而賑之日乆滿百千方得盧公韓太冲外孫也故書¶
畫之尤者多閲而識焉(出尚書/故實)¶
　　桓𤣥¶
晉書中有飲食名寒具者亦無注解處後於齊民要術¶
<pb:KR3j0185_WYG_087-60a>¶
并食經中檢得是今所謂&KR2065;餅桓𤣥嘗盛陳法書名畫¶
請客觀之客有食寒具不濯手而執書畫因有涴𤣥不¶
懌自是㑹客不設寒具(出尚書/故實)¶
　　褚遂良¶
貞觀十年太宗謂魏徴曰世南沒後無人可與論書徴¶
曰褚遂良後來書流甚有法則於是召見太宗嘗以金¶
帛購王羲之書跡天下爭齎古書詣闕以獻時莫能辨¶
其真偽遂良備論所出咸為證據一無舛誤十四年四¶
<pb:KR3j0185_WYG_087-60b>¶
月二十二日太宗為真草書屏風以示羣臣筆力遒利¶
為一時之絶購求得人間真行凡二百九十紙裝為七¶
十卷草書二千紙裝為八十卷每聴政之暇時閲之嘗¶
謂朝臣曰書學小道初非急務時或留心亦勝棄日凡¶
諸藝未嘗有學而不得者也病在心力懈怠不能専精¶
耳今吾學古人之書殊不學其形勢惟在求其骨力得¶
其骨力形勢自生(出譚/賔録)¶
　　蘭亭真跡¶
<pb:KR3j0185_WYG_087-61a>¶
太宗酷好書法有大王書跡三千六百紙率以一丈二¶
尺為一軸寳惜者獨蘭亭為最置於坐側朝夕觀鑒嘗¶
一日附耳語髙宗曰吾千秋萬嵗後與吾蘭亭將去也¶
及奉諱之日用玉匣貯之藏於昭陵(出尚書/故實)¶
　　王方慶¶
龍朔三年四月髙宗自書與遼東諸將許敬宗曰許圉¶
師愛書可於朝示之神功二年上謂鳯閣侍郎王方慶¶
曰卿家合有書法方慶奏曰臣十代再從伯祖羲之先¶
<pb:KR3j0185_WYG_087-61b>¶
有四十餘紙貞觀十二年先臣進訖有一卷臣近已進¶
訖臣十一代祖洽九代祖珣八代祖曇首七代祖僧綽¶
六代祖仲寳五代祖騫高祖規曽祖褒并九代三從伯¶
祖晉中書令獻之已下二十八人書共十卷見在上御¶
武成殿召羣臣取而觀之仍令鳯閣舍人崔融作序目¶
為寳章集以賜方慶朝野榮之(出譚/賔錄)¶
　　二王真跡¶
開元十六年五月内出二㠪真跡及張芝張昶等書總¶
<pb:KR3j0185_WYG_087-62a>¶
　一百六十卷付集賢院令集字榻兩本進分賜諸王其¶
書皆是貞觀中太宗令魏徴虞世南褚遂良等定其真¶
偽八十卷小王張芝等跡各隨多少勒為卷帙以貞觀¶
字為印印縫及卷之首尾其草跡又令褚遂良真書小¶
字帖紙影之其中古本亦有是梁隋官本者梁則滿騫¶
徐僧權沈識文朱异隋則江總姚察等署記太宗又令¶
魏褚等卷下更署名以記之其蘭亭本相傳云在昭陵¶
𤣥宫中樂毅論長安中太平公主奏借出外榻寫因此¶
<pb:KR3j0185_WYG_087-62b>¶
遂失所在五年勑陸元悌魏哲劉懷信等檢校換褾每¶
卷分為兩卷總見在有八十卷餘並失墜元悌又割去¶
前代記署以己之名氏代焉𤣥宗自書開元二字為印¶
記之右軍凡一百三十卷小王二十八卷張芝張昶各¶
一卷右軍真行書唯有黄庭告誓等卷存焉又得滑州¶
人家所藏右軍扇上真尚書宣示及小王行書白騎遂¶
等二卷其書有貞觀年舊褾織成字(出譚/賔録)¶
　　八體¶
<pb:KR3j0185_WYG_087-63a>¶
張懷瓘書斷曰篆籕八分𨽻書章草草書飛白行書通¶
謂之八體而右軍皆在神品右軍嘗醉書數字㸃畫類¶
龍爪後遂有龍爪書如科斗玉筯偃波之類諸家共五¶
十二般(出尚書/故實)¶
　　李都¶
李都荆南從事時朝官親熟自京寓書書蹤甚惡李寄¶
詩戱曰華緘千里到荆門章草縱横任意論應笑鍾張¶
虛用力却敎羲獻枉勞魂惟堪愛惜為珍寳不敢留𫝊¶
<pb:KR3j0185_WYG_087-63b>¶
誤子孫深荷故人相厚處天行時氣許教吞(出抒/情詩)¶
　　東都乞兒¶
大厯中東都天津橋有乞兒無兩手以右足夾筆為經¶
乞錢欲書時先用擲筆髙尺餘以足接之未嘗失落書¶
跡楷書不如(出酉陽/雜俎)¶
　　盧𢎞宣¶
李徳裕作相日人有獻書帖徳裕得之執翫頗愛其書¶
盧𢎞宣時為度支郎中有善書名召至出所獲者書帖¶
<pb:KR3j0185_WYG_087-64a>¶
令觀之𢎞宣持帖乆之不對徳裕曰何如𢎞宣有恐悚¶
狀曰是某頃年所臨小王帖太尉彌重之(出盧氏/雜記)¶
　　嶺南兎¶
嶺南兎嘗有郡牧得其皮使工人削筆醉失之大懼因¶
剪已鬚為筆甚善更使為之工者辭焉語其由因實對¶
遂下令使一户輸人鬚或不能致輒責其直(出嶺南/異物志)¶
<pb:KR3j0185_WYG_087-65a>¶
　　書品(庾肩吾/)¶
𤣥静先生曰予遍求&KR0201;古逖訪厥初書名起于𤣥洛字¶
勢發于倉史故遺結繩取諸文象諸形㑹諸人事未有¶
廣此緘縢深兹文契是以一畫加大天尊可知二力增¶
土地卑可審日以君道則字勢圎月以臣輔則文體缺¶
及其轉注假借之流指事㑹意之類莫不狀範毫端形¶
呈字表開篇玩古則千載共朝削簡𫝊今則萬里對面¶
記善則惡自削書賢則過必改玉厯頒正而化俗帝教¶
<pb:KR3j0185_WYG_087-65b>¶
陳言而設教變通不極日用無窮與聖同功參神並運¶
爰洎中葉舍繁從省漸失潁川之言竟逐雲陽之字若¶
乃鳥跡孕于古文壁書存于科斗符陳帝璽摹調蜀漆¶
署表宫門銘題禮器魚猶舍鳯鳥己分虫仁義起于麒¶
麟威形發于龍虎雲氣時飄五色仙人還作兩童龜若¶
浮溪蛇若赴穴流星疑燭垂露似珠芝英轉車飛白掩¶
素參差倒薤既思種栁之謡長短懸針復想定情之製¶
蚊脚傍低鵠頭仰立填飄板上謬起印中波回墮鏡之¶
<pb:KR3j0185_WYG_087-66a>¶
鸞楷顧雕陵之鵲竝以篆籀重複見重昔時或巧能售¶
酒或妙令鬼哭信無味之奇珍非趨時之急務且具録¶
前訓今不復兼論惟草正疏通専行于世其或繼之者¶
雖百代可知尋𨽻體發源秦時𨽻人下邳程邈所作始¶
皇見而重之以奏事繁多篆字難製遂作此法故曰𨽻¶
書今時正書是也草聖起于漢時解散𨽻法用以赴急¶
本因草創之義故曰草書建初中京兆杜操始以善書¶
知名今之草書是也余自少迄長留心茲藝敏手謝于¶
<pb:KR3j0185_WYG_087-66b>¶
臨池鋭意同于削板而蕺山之扇竟未増錢凌雲之臺¶
無因誡子求諸故跡或有淺深輒删善草𨽻者一百二¶
十八人伯英以稱聖居首法髙以追駿處末推能相越¶
小例而九引類相附大等而三復為略論總名書品¶
　　張芝伯英　鍾繇元常　王羲之逸少¶
　　　右三人上之上¶
論曰𨽻既發源秦史草乃激流齊相跨七代而彌遵將¶
千載而無革誠開博者也均其文總六書之要指其事¶
<pb:KR3j0185_WYG_087-67a>¶
籠八體之奇能拔篆籕于繁蕪移楷真于重密分行紙¶
上類出繭之蛾結畫篇中似聞琴之鶴峯㠋間起瓊山¶
慚其歛霧漪瀾遞振碧海愧其下風抽絲散水定其下¶
筆倚刀較尺驗于成字真草既分于星芒烈火復成于¶
珠珮或横牽豎掣或濃㸃輕拂或將放而更留或因挑¶
而還置敏思藏于胸中巧意發于毫銛詹尹端䇿故以¶
迷其變化英韶傾耳無以察其音聲殆善射之不注妙¶
斵輪之不𫝊是以鷹爪含利出彼兔毫龍管潤霜遊兹¶
<pb:KR3j0185_WYG_087-67b>¶
蠆尾學者鮮能具體窺者罕得其門若探妙測深盡形¶
得勢烟花落紙將動風彩帶字欲飛疑神化之所為非¶
人世之所學惟張有道鍾元常王右軍其人也張工夫¶
第一天然次之衣帛先書稱為草聖鍾天然第一工夫¶
次之妙盡許昌之碑窮極鄴下之牘王工夫不及張天¶
然過之天然不及鍾工夫過之羊欣云貴越羣品古今¶
莫二兼撮衆法備成一家若孔門以書三子入室矣允¶
為上之上¶
<pb:KR3j0185_WYG_087-68a>¶
　　崔瑗子玉　杜度伯度　師宜官¶
　　張昶文舒　王獻之子敬¶
論曰崔子玉擅名北中跡罕南度世有得其摹者王子¶
敬見之稱美以為功類伯英杜度濫觴于草書取奇于¶
漢帝詔後奏事皆作草書師宜官鴻都為最能大能小¶
文舒聲劣于兄時云亞聖子敬泥帚早驗天骨兼以製¶
筆復識人工一字不遺兩葉𫝊妙此五人允為上之中¶
　　索靖幼安　梁鵠孟皇　韋誕仲將¶
<pb:KR3j0185_WYG_087-68b>¶
　　皇象休明　胡昭孔明　鍾㑹士季¶
　　衛瓘伯玉　荀輿長𦙍　阮研文機¶
　　　右九人上之下¶
論曰幼安歛蔓舅氏抗名衛令孟皇功盡筆力字入帳¶
中仲將不妄染毫必須張筆而左紙孔明動見模楷皆¶
謂胡肥而鍾痩休明斟酌二家聫駕八絶士季之範元¶
常猶子敬之禀逸少而工拙兼効真草皆成伯玉逺慕¶
張芝近叅父迹長𦙍狸骨方擬而難迨阮硏居今觀古¶
<pb:KR3j0185_WYG_087-69a>¶
盡窺衆妙之門雖復師王祖鍾終成别搆一體此九人¶
允為上之下¶
　　張超子竝　郭伯道　劉徳昇君嗣¶
　　崔寔子真　衛夫人名鑠字茂猗¶
　　李式景則　庾翼稚恭　郗愔方回¶
　　謝安安石　王珉季琰　栢𤣥敬道¶
　　羊欣敬兀　王僧䖍　孔琳之彦琳¶
　　殷鈞季和¶
<pb:KR3j0185_WYG_087-69b>¶
　　　右十五人中之上¶
論曰子竝崔家州里頗相倣效可謂醬鹹于鹽冰寒于¶
水伯道里居朝廷逺討其迹徳昇之妙鍾胡各採其美¶
子真俊才門法不墜李妻衛氏自出華宗景則毫素流¶
靡稚恭聲彩遒越郗愔安石草正竝驅季琰栢𤣥筋力¶
俱駿羊欣早隨子敬最得王體孔琳之聲高宋氏王僧¶
䖍雄發齊代殷鈞頗耽愛好終得肩隨此一十五人允¶
為中之上¶
<pb:KR3j0185_WYG_087-70a>¶
　　魏武帝曹操孟徳　呉主元宗孫皓¶
　　衛覬伯儒　左子邑伯字　衛桓巨山¶
　　杜預元凱　王廙世將　張彭祖　任靖¶
　　韋昶文休　王修敬仁　范懷約¶
　　張永景初　呉休尚　施方泰¶
　　　右十五人中之中¶
論曰魏帝筆墨雄贍呉主體裁綿密伯儒兼叙𨽻草子¶
邑分鑣梁邯巨山三世元凱累葉王廙為右軍之師彭¶
<pb:KR3j0185_WYG_087-70b>¶
祖取羲之之道任靖矯名文休題柱敬仁清舉致畏逼¶
之詞張范逢時俱東南之美施呉鄴下後生同年拔萃¶
此十五人允為中之中¶
　　羅暉叔景　趙襲元嗣　劉輿　張昭¶
　　陸機士衡　朱誕　王𨗳茂𢎞　庾亮元規¶
　　王洽　郗超景興　張翼　宋文帝劉義隆¶
　　康昕　徐希秀　謝朓𤣥暉　劉繪¶
　　陶隠居名𢎞景　王宗素¶
<pb:KR3j0185_WYG_087-71a>¶
　　　右十八人中之下¶
論曰叔景元嗣並稱西州劉輿之筆扎張昭之無懈陸¶
機以𢎞才掩迹朱誕以偏藝流聲王𨗳則列聖推能庾¶
亮則羣公挹巧王洽以下並通諸法郗超以晚年取譽¶
張翼善効宋帝康昕希秀孤生謝眺劉繪文宗書範近¶
來少前陶隠居仙才翰采拔于山谷王宗素繪事靡倫¶
篇筆𫝊于里閭此十八人允為中之下¶
　　姜翊　梁宣　魏徴𤣥成　韋秀　鍾輿¶
<pb:KR3j0185_WYG_087-71b>¶
　　向泰　羊忱　晉元帝景文　識道人¶
　　范曄蔚宗　宋炳　謝靈運　蕭思話¶
　　薄紹之敬叔　齊高帝紹伯　庾黔婁¶
　　費元瑶　孫奉伯　王㑹　羊祜叔子¶
　　　右二十人下之上¶
論曰此二十人並擅毫翰動成楷則殆逼前良見希後¶
彦允為下之上¶
　　陽經　諸葛融　楊潭　張炳　岑淵¶
<pb:KR3j0185_WYG_087-72a>¶
　　張輿　王濟　李夫人　劉穆之道和¶
　　朱齡石　庾景休　張融思光　禇元明¶
　　孔敬通　王籍文海¶
　　　右十五人下之中¶
論曰此十五人雖未窮字奥書尚文情披其藂薄非無¶
香草視其涯岸皆有潤珠故遺斯紙以為世玩允為下¶
之中¶
　　衛宣　李韞　陳基　傅庭堅　張紹¶
<pb:KR3j0185_WYG_087-72b>¶
　　隂光　韋熊少季　張暢　曹任　宋嘉¶
　　裴邈　羊固　傅夫人　辟閭訓　謝晦¶
　　徐羨之　孔閭　顔寳光　周仁皓¶
　　張欣泰　張熾　僧岳道人　法髙道人¶
　　　右二十三人下之下¶
論曰此二十三人皆五味一和五色一彩視其雕文非¶
特刻鵠人人下筆寧止追響遺跡見珍餘芳可折誠以¶
驅馳並駕不逮前鋒而中權後殿各盡其美允為下之¶
<pb:KR3j0185_WYG_087-73a>¶
下¶
今以九例該此衆賢猶如𤣥圃積玉炎洲聚桂其中實¶
相推謝故有兹多品然終能振此鱗翼俱上龍門倘後¶
之學者更隨㸃曝云爾¶
　右書品庾肩吾所著載漢魏以來能書者肩吾生梁¶
　代相去不逺近者同時宜其評論精核如此後唐張¶
　懷瓘宋𤅬溪氏皆有論著不過稍加損益附以近世¶
　者耳夫古文窮于真草書法盡于六朝取法乎上者¶
<pb:KR3j0185_WYG_087-73b>¶
　斯亦可以考見矣羅浮山樵跋¶
<pb:KR3j0185_WYG_087-74a>¶
　　書評(梁武帝/)¶
鍾繇書如雲鵠游天羣鳬戱海行間茂密實亦難過¶
王羲之書如龍跳天門虎卧鳯闕是故歴代寳之永以為¶
訓¶
張芝書如漢武愛道憑虚欲仙¶
蔡邕書骨氣洞達奕奕如有神力¶
韋誕書如龍威虎振劍拔弩張¶
蕭子雲書如危峰阻日孤松一枝荆軻負劍壯士彎弓¶
<pb:KR3j0185_WYG_087-74b>¶
雄人獵虎心胸猛烈鋒刃難當¶
羊欣書如大家婢作夫人不堪位置而舉止羞澁終不¶
似真也¶
李鎮東書如芙蕖出水文彩鮮明似刻金銀乃有舒蹙¶
勢¶
王獻之書絶衆超羣無人可擬如河朔少年皆悉充悦¶
舉止沓拖不可耐何¶
索靖書如王謝家子弟縱復不端正奕奕有一種風氣¶
<pb:KR3j0185_WYG_087-75a>¶
也¶
王僧䖍書如飄風忽舉鷙鳥乍飛¶
顔倩書如貧家奠果無妨可愛少乏珍羞¶
阮研書如貴胄失品次不復排突英賢也¶
王襃書悽斷風流而勢不稱貌意深工淺猶未當妙¶
師宜官書如鴻羽未息舉翮而自退也¶
鍾㑹書有十二種意外奇妙¶
陶隠居書如呉興小兒形容雖未成長而骨體甚峭快¶
<pb:KR3j0185_WYG_087-75b>¶
蕭特進書雖有家風而風流勢薄猶如大小王安得相¶
似¶
王彬之書放縱快利筆道流便也¶
范懷約真書有力而行草無功¶
施肩吾書如新亭傖父一往似揚州人共語意便態生¶
栁渾書縱横廓落大體不凡而意未備¶
郗愔書得意甚熟而取妙特難疎散風氣不無雅素¶
庾肩吾書畏懼收歛少得自充效未精能去蕭之逺矣¶
<pb:KR3j0185_WYG_087-76a>¶
徐淮南書如南崗士大夫徒愛風範然不寒乞也¶
袁崧書如深山道士見人便欲縮退¶
張融書如辯士對敭獨語不回得心㑹理¶
薄紹之書亦有一家風氣未為冠絶也¶
<pb:KR3j0185_WYG_087-77a>¶
　　後書品(李嗣真/)¶
昔蒼頡造書天雨粟鬼夜哭亦有感矣葢徳成而上謂¶
仁義禮智信也藝成而下謂禮樂射御書數也吾作詩¶
品猶希聞偶合神交自然㝠契者是才難也及其作書¶
評而登逸品數者四人故知藝之為末信也雖然若超¶
吾逸品之才者亦當夐絶終古無復繼作故斐然有感¶
而作書評雖不足以對揚王休𢎞闡神化亦名流之美¶
事耳與夫飽食終日博奕猶賢不其逺乎項籍云書足¶
<pb:KR3j0185_WYG_087-77b>¶
以記姓名此狂夫之言也嗟爾後生既乏經國之才乂¶
無干城之畧庶幾勉夫斯道近代虞祕監歐陽銀青房¶
褚二僕射陸學士王家令髙司衛等亦並由此術無所¶
間然其中亦有更無他技而俯仰朱紱如此則雖慙君¶
子之盛烈茍非莘野之器箕山之英亦何能作誡凌雲¶
之臺拂衣碑石之際耶今之馳騖去聖愈逺徒識方圓¶
而迷㸃畫亦猶莊生之歎盲者易象之談日中終不見¶
矣太宗與漢王元昌褚僕射遂良等皆授之於史陵褚¶
<pb:KR3j0185_WYG_087-78a>¶
首師虞後又學史乃謂陵曰此法更不可敎人是其妙¶
處也陸學士柬之受於虞祕監虞祕監受於永禪師皆¶
有法體今人都不聞師範又自無鑒局雖古跡昭然永¶
不覺悟而執燕石以為寳玩楚鳯而稱珍不亦謬哉其¶
議論品藻自王愔以下王僧䖍袁庾諸公皆已言之矣¶
而或理有未周今采諸家之善聊措同異以貽諸好事¶
其前品已定則不復銓列素未曽入有可措者亦復云¶
爾太宗髙宗皆稱神扎吾所伏事何敢寓言今始於秦¶
<pb:KR3j0185_WYG_087-78b>¶
氏終於唐世凡八十一人分為十等¶
　　逸品五人¶
　　　李斯(小/篆)　張芝(章/草)　鍾繇(正/書)　王羲之(三體及/飛白)¶
　　　王獻之(草行書半/草行書)¶
右李斯小篆之精古今絶妙秦望諸山及皇帝玉璽猶¶
夫千鈞强弩萬石洪鍾豈徒學者之宗匠亦是𫝊國之¶
祕寳張芝章草鍾繇正書王羲之三體及飛白獻之草¶
行書半草行書四賢之跡揚庭效伎䇿勲㡳績神合契¶
<pb:KR3j0185_WYG_087-79a>¶
匠㝠運天矩皆可稱曠代絶作也而鍾張筋骨有餘膚¶
肉未贍逸少加減太過朱粉無設同夫披雲覩日芙蓉¶
出水求其盛美難以備諸然伯英章草似春虹飲澗落¶
霞浮浦又似沃露沾濡繁霜揺落元常正𨽻如郊廟既¶
陳俎豆斯在又比寒澗開豁秋山嵯峨右軍正體如隂¶
陽四時寒暑調暢巖廊𢎞敞簮裾肅穆其聲鳴也則鏗¶
鏘金石其芬郁也則氛氲蘭麝其難徴也則縹緲而已¶
仙其可覿也則昭彰而在目可謂書之聖也若草行襍¶
<pb:KR3j0185_WYG_087-79b>¶
體如清風出袖明月入懷瑾瑜爛而五色黼綉摛其七¶
采故使離朱喪明子期失聴可謂草之聖也其飛白也¶
猶夫霧縠卷舒烟空炤灼長劒耿介而倚天勁矢超忽¶
而無地可謂飛白之仙也又如松巖㸃黛蓊鬱而起朝¶
雲飛泉潄玉洒散而成暮雨既離方以遁圓亦非絲而¶
異帛趣長筆短差難縷陳子敬草書逸氣過父如丹穴¶
鳯舞清泉龍躍倐忽變化莫知所成或蹴海移山飜濤¶
&KR0619;嶽故謝安石謂公當勝右軍誠有害於名教亦非徒¶
<pb:KR3j0185_WYG_087-80a>¶
語也而正書行書如田野學士越叅朝列非不稽古憲¶
章乃亦時有失體處舊説稱其轉妍厺鑒疎矣然數公¶
者皆有神助若喻之制作其雅頌之流乎¶
評曰元常每㸃多異羲之萬字不同後之學者恐徒傷¶
筋膐耳然右軍肇變古質理不應減鍾故云或謂過之¶
庾翼每不服逸少曾得伯英十紙喪亂遺失常恨妙迹¶
永逸及後見逸少與亮書乃曰今見足下答家兄書煥¶
若神明頓還舊觀方乃大服羲之又曽書壁而厺子敬¶
<pb:KR3j0185_WYG_087-80b>¶
密拭之而更别題右軍後還觀之曰吾厺時真大醉子¶
敬乃心服之矣然右軍終無敗累子敬往往失落及其¶
不失則神妙無方亦可謂之草聖矣¶
賛曰蒼頡造書鬼哭天廪史籀堙滅陳倉籍甚秦相刻¶
銘爛若舒錦鍾張羲獻超然逸品¶
　　上上品二人¶
　　　程邈　　崔瑗(小篆/)¶
右程君首創𨽻則模範煥於丹青崔氏瑗效李斯㸃畫¶
<pb:KR3j0185_WYG_087-81a>¶
皆如鐵石傳之後裔厥功亦茂此外鐫勒去之無乃夐¶
乎若校之文章則三都二京之比¶
　　上中品七人¶
　　　蔡邕　　索靖　　梁鵠　　鍾會¶
　　　衛瓘　　韋誕　　皇象¶
右自王崔以降更無超越此數君梁氏石書雅勁於韋¶
蔡皇衛草跡殆亞於二王鍾索遺跡雖少吾家有小鍾¶
正書洛神賦河南長孫氏雅所珍好用子敬草書數紙¶
<pb:KR3j0185_WYG_087-81b>¶
易之索有月儀三章觀其趣况大為遒竦無愧圭璋猶¶
夫聶政相如千載凛凛為不亡矣又毋丘興碑云是索¶
書比蔡石經無相假借蔡公諸體唯有范巨卿碑風華¶
艷麗古今冠絶王簡穆云無可以定其優劣此亦何勞¶
品書者乎¶
　　上下品一十二人¶
　　　崔寔(章/草)　郗鑒　　王廙　　衛夫人(正/書)¶
　　　王洽　　郗愔　　李式　　庾翼¶
<pb:KR3j0185_WYG_087-82a>¶
　　　羊欣　　歐陽詢　虞世南　褚遂良¶
右逸少謂領軍弟書遂不減吾吾觀可者有十數紙信¶
佳作矣體裁用筆全似逸少虚薄不倫右軍藻鑒豈當¶
虚哉葢欲假其名譽耳措之中下豈所謂允僉望哉崔¶
衛素負髙名王庾舊稱拔萃崔章草甚妙衛正體尤絶¶
世將楷則逺類羲之猶有古制稚恭章草頗推筆力不¶
謝子真郗李縱邁過於羊欣歐陽草書難與競爽如旱¶
蛟得水毚兔走穴筆勢恨少至於鐫勒及飛白諸勢如¶
<pb:KR3j0185_WYG_087-82b>¶
武庫矛㦸雄劍欲飛世南蕭散洒落真草唯命如羅綺¶
嬌春鵷鴻戱沼故當子雲之上褚氏臨寫右軍亦為髙¶
足豐艷雕刻盛為當今所尚但恨乏自然功勤精悉耳¶
評曰蟲篆者小學之所宗草𨽻者士人之所尚近代君¶
子故多好之或時有可觀耳然許静之跡不減小令常¶
歎云小鍾書初不留意試作之乃不可得研之彌乆如¶
有髣髴乃知有畫龍之惑耳亦安可厚誣乎此羣英元¶
居上流三品其中銓鑒不無優劣¶
<pb:KR3j0185_WYG_087-83a>¶
賛曰程邈𨽻書崔公篆勢梁李蔡索郗皇韋衛羊習獻¶
規褚傅羲制邈乎天壤光厥來裔¶
　　中上品七人¶
　　　張昶　　衛恒　　杜預　　張翼¶
　　　郗嘉賔　阮研　　漢王元昌¶
右文舒西嶽碑但覺妍冶殊無骨氣庾公置之七品張¶
翼代羲之草奏雖曰小人幾乎亂真更與編之乙科涇¶
渭混淆故難品㑹至於衛杜之筆流傳多矣縱任輕巧¶
<pb:KR3j0185_WYG_087-83b>¶
流轉風媚剛徤有餘便媚詳雅諒少儔匹嘉賔與王庾¶
相埒是則髙手顔黄門有言阮交州蕭國子陶隠居各¶
得右軍一體故稱當時之冠絶然蕭公力薄終不逮阮¶
漢王作獻之氣勢或如舞劍往往隣幾¶
　　中中品十二人¶
　　　謝安　　康昕　　桓𤣥　　丘道䕶¶
　　　許静　　蕭子雲　陶𢎞景　釋智永¶
　　　劉珉　　房𤣥齡　陸柬之　王知敬¶
<pb:KR3j0185_WYG_087-84a>¶
右謝公縱任自在有螭盤虎踞之勢康昕巧密精奇有¶
翰飛鶯弄之體桓𤣥如驚蛇入草銛鋒出匣劉珉比顛¶
波赴壑狂澗争流隠居穎脱得書之筋髓如麗景霜空¶
鷹隼初擊道䕶謬登髙品迹乃浮澷陸柬之學虞草體¶
用筆則青出於藍故非子雲之徒子雲正𨽻功夫恨少¶
不至髙絶也智永精熟過人惜無奇態矣房司空含文¶
抱質王家令碎玉殘金房如海上雙鵷王比松間孤鶴¶
　　中下品七人¶
<pb:KR3j0185_WYG_087-84b>¶
　　　孫皓　　張超　　謝道藴　宗炳¶
　　　宋文帝　齊髙帝　謝靈運¶
右孫皓呉人酣暢驕其家室雖欲矜豪亦復平矣張如¶
郢中少年乍入京輦縱有才辨葢亦可知謝道藴是王¶
凝之之妻雍容和雅芬馥可玩宋帝有子敬風骨超縱¶
狼籍翕煥為美康樂往往驚遒齊帝時時合興知慕韓¶
彭之豹變有異張桓之拾青宗炳放逸屈懾頗斅康許¶
量其直置孤梗是靈運之流也¶
<pb:KR3j0185_WYG_087-85a>¶
評曰古之學者皆有規法今之學者但任胸懷無自然¶
之逸氣有師心之獨任偶有能者曉見一斑忽不悟者¶
終身瞑目而欲乗欵段度越驊騮斯亦難矣吾當告勉¶
夫後生然自古歎知音者希可為絶絃也¶
賛曰西嶽張昶江東阮研銀鷹貞白鐵馬桓𤣥衛杜花¶
散安康綺鮮元昌陸柬之名後身先¶
　　下上品十三人¶
　　　陸機　　袁崧　　李夫人　謝朓¶
<pb:KR3j0185_WYG_087-85b>¶
　　　庾肩吾　蕭綸　　王褒　　斛斯彦明¶
　　　錢毅　　房彦謙　殷令名　張大隱¶
　　　藺静文¶
右士衡以下時然合作踳駮不倫或類蚌質珠胎乍比¶
金沙銀礫陸平原李夫人猶帶古風謝吏部庾尚書創¶
得今韵邵陵王王司空是東陽之亞房司𨽻張益州叅¶
小令之體藺生正書甚為鮮𦂳亦有規則錢氏小篆飛¶
白寛博敏麗太宗貴之斛斯筆勢有由來司𨽻宛轉稱¶
<pb:KR3j0185_WYG_087-86a>¶
流悦皆著名矣殷氏擅聲題署代有其人嗟乎有天才¶
者或未能精之有神骨者則其功夫全虚但有佳處豈¶
忘存録¶
　　下中品十人¶
　　　范曄　　蕭思話　張融　　梁簡文帝¶
　　　劉逖　　王晏　　周顒　　王崇素¶
　　　釋智果　虞綽¶
右范如寒雋之士亦不可棄蕭比遯世之夫時或堪採¶
<pb:KR3j0185_WYG_087-86b>¶
思光要自標舉葢無足褒簡文拔羣貴勝猶難繼作劉¶
黄門落花從風王中書奇石當逕彦倫意則甚髙迹少¶
俊鋭崇素時象麗人之姿智果頗似委巷之質虞綽鋒¶
頴迅健亦又次之矣¶
　　下下品七人¶
　　　劉穆之　褚淵　　梁武帝　梁元帝¶
　　　陳文帝　沈君理　張正見¶
右數君亦稱筆札多類效顰猶枯林之春秀一枝比衆¶
<pb:KR3j0185_WYG_087-87a>¶
石之孤生片琰就中彦回輕快練倩有力孝元風流君¶
理放任亦後來之所習非先達之所營吾黨論書有異¶
於是¶
評曰前品云蕭思話如舞女迴腰仙人嘯樹則亦曰佳¶
矣又云張伯英如漢武帝學道憑虚欲仙終不成矣商¶
摧如此不亦謬乎吾今品藻亦未能至當若其顛倒衣¶
裳白圭之玷則庶不為也後來君子當為鑒焉¶
賛曰蚌質懷珠銀瓌藴礫陸謝參蹤肅王繼迹思話仙¶
<pb:KR3j0185_WYG_087-87b>¶
才長融賞撃如彼枯秀衆多羣石¶
<pb:KR3j0185_WYG_087-88a>¶
　　能書録(王僧䖍/)¶
　臣僧䖍啓昨奉勅須古來能書人名臣所知局狹不¶
　辯廣悉輒條疏上呈羊欣所撰録一卷尋索未得續¶
　更呈聞謹啓¶
秦丞相李斯秦巾車府令趙髙右二人善大篆¶
秦獄吏程邈善大篆得罪始皇囚於雲陽獄増減大篆¶
體去其繁複始皇善之出為御史因名其書曰𨽻書¶
扶風曹喜後漢人不知其官善篆隸篆小異李斯見師¶
<pb:KR3j0185_WYG_087-88b>¶
一時¶
陳留蔡邕後漢人左中郎將善篆𨽻採斯喜之㳒真定¶
宜父碑文猶𫝊於世篆者師焉¶
杜陵陳遵後漢人不知其官善篆𨽻每書一座皆驚時¶
人謂為陳驚座¶
上谷王次仲後漢人作八分楷㳒¶
師宜官後漢人不知何許人宜官能為大字方一丈小¶
字方寸千言耿球碑是宜官書甚自矜重或空至酒家¶
<pb:KR3j0185_WYG_087-89a>¶
先書其壁觀者雲集酒因大售俟其飲足削書而退¶
安定梁鴻一作鵠後漢人官至選部尚書乃師宜官㳒¶
魏武重之常以鴻書懸帳中宫殿題署多出鴻手也¶
陳留邯鄲淳為魏臨菑侯文學得次仲㳒名在鵠後毛¶
𢎞鵠弟子今祕書八分皆𫝊𢎞㳒又有左子邑與淳小¶
異亦有名¶
京兆杜度為魏齊相始有草名¶
安平崔瑗漢濟北相亦善草書平苻堅得摹崔瑗書王¶
<pb:KR3j0185_WYG_087-89b>¶
子敬云極似張伯英瑗子寔官至尚書亦能草書也¶
𢎞農張芝髙尚不仕善草書精勁絶倫家之衣帛必先¶
書而後練臨池學書池水盡墨每書云匆匆不暇草書¶
人謂草聖芝弟昶漢黄門侍郎亦能草今世人中云芝¶
書者多昶作也¶
姜詡梁宣田彦和及司徒韋誕皆伯英弟子並善草誕書¶
最優誕字仲將京兆人善楷書漢魏題宫館寳器皆是¶
誕手魏明帝起凌雲臺誤先釘榜而未之題以籠盛誕¶
<pb:KR3j0185_WYG_087-90a>¶
轆轤引上使就榜書之牓去地二十五丈誕甚危懼擲¶
其筆以下焚之仍誡子孫絶此楷㳒誕著之家令官至¶
鴻臚少卿子少季亦有能稱¶
羅暉趙襲不詳何許人與伯英同時見稱西州而矜許¶
自與衆頗惑之伯英與朱寛書自敘云上比崔杜不足¶
下方羅趙有餘¶
河間張超亦善草不及崔張¶
劉徳昇善為行書不詳何許人¶
<pb:KR3j0185_WYG_087-90b>¶
潁川鍾繇魏太尉同郡胡昭公車徴二子俱學於徳昇¶
而胡書肥鍾書痩鍾書有三體一曰銘石之書最妙者¶
也二曰章程書𫝊秘書教小學者也三曰行狎書相聞¶
者也三法皆世人所善繇子㑹鎮西將軍絶能學父書¶
改易鄧艾上章事莫有知者¶
河東衛覬字伯儒魏尚書僕射善草及古文畧盡其妙¶
草體㣲痩而筆跡精熟覬子瓘字伯玉為晉太保採張¶
芝㳒以覬㳒叅之更為草藁藁是相聞書也瓘子恒亦¶
<pb:KR3j0185_WYG_087-91a>¶
善書博識古文字¶
燉煌索靖字幼安張芝姊之孫晉征西司馬亦善草書¶
陳國何元公亦善草書¶
呉人皇象能草書世稱沈着痛快¶
滎陽楊肇晉荆州刺史善草隸潘岳誄曰草𨽻兼善尺¶
牘必珍足無輟行手不釋文翰動若飛紙落如雲肇孫¶
經亦善草書¶
滎陽陳暢晉祕書令史善八分晉宫觀城門皆暢書也¶
<pb:KR3j0185_WYG_087-91b>¶
京兆杜畿魏尚書僕射子恕東都太守孫預荆州刺史¶
三世善草書¶
晉齊王攸善草行書太山羊忱晉徐州刺史羊固晉臨¶
海太守並善行書¶
江夏李式晉侍中善寫𨽻草弟定子公府能名同式¶
晉中書李充母衛夫人善鍾㳒王逸少師之¶
瑯琊王廙晉平南將軍荆州刺史能章楷謹𫝊鍾㳒晉¶
丞相王導善稿行(廙從/兄也)¶
<pb:KR3j0185_WYG_087-92a>¶
王洽晉中書令領軍將軍衆書通善尤能𨽻行從兄羲¶
之云弟書遂不減吾(恬弟/也)¶
王恬晉中軍將軍㑹稽内史善𨽻書(導第二/子也)¶
王珉晉中書令善𨽻行(洽少/子也)¶
王羲之晉右軍㑹稽内史博精羣㳒特善草𨽻羊欣云¶
古今莫二(廙兄/子也)¶
王獻之晉中書令善𨽻藁骨勢不及父而媚趣過之(羲/之)¶
(第七/子也)¶
<pb:KR3j0185_WYG_087-92b>¶
王𤣥之王徽之俱獻之弟又兄子淳之並善行草¶
王允之衛將軍㑹稽内史亦善草行(舒子/也)¶
太原王濛晉司徒左長史能草𨽻子脩瑯琊王文學善¶
𨽻行與羲之善故殆窮其妙早亡未盡其美子敬每省¶
脩書云咄咄逼人¶
王綏晉冠軍將軍㑹稽内史善𨽻行¶
髙平郗愔晉司空㑹稽内史善章草亦能𨽻¶
郗超晉中書郎亦善草(愔子/也)¶
<pb:KR3j0185_WYG_087-93a>¶
潁川庾亮晉太尉善草行¶
庾翼晉荆州刺史善𨽻行時與羲之齊名(亮弟/也)¶
陳郡謝安晉太傅善𨽻行¶
高陽許静民鎮軍叅軍善𨽻草羲之髙足¶
晉穆帝時有張翼善學人書寫羲之手表出示不覺後¶
曰幾欲亂真¶
㑹稽隠士謝敷呉興湖州人康欣並攻𨽻草¶
飛白本是宫殿題八分之輕者全用楷㳒呉時張𢎞好¶
<pb:KR3j0185_WYG_087-93b>¶
學不仕常着烏巾時人好為張烏巾此人特善飛白能¶
書者鮮不好之¶
　自秦至晉凡六十九人¶
　¶
　¶
　¶
　¶
　説郛卷八十七下¶
