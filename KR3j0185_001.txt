# -*- mode: mandoku-view; -*-
#+TITLE: 說郛
#+DATE: 2015-08-24 23:26:52.055830
#+PROPERTY: ID KR3j0185
#+PROPERTY: BASEEDITION WYG    
#+PROPERTY: JUAN 卷一上
<pb:KR3j0185_WYG_001-1a>¶
欽定四庫全書¶
　說郛卷一上　　　　　　明　陶宗儀　撰¶
　　大學石經(補/)¶
大學之道在明明徳在親民在止於至善古之欲明明¶
徳於天下者先治其國欲治其國者先齊其家欲齊其¶
家者先修其身欲修其身者先正其心欲正其心者先¶
誠其意欲誠其意者先致其知致知在格物物有本末¶
事有終始知所先后則近道矣詩云緡蠻黄鳥止于丘¶
<pb:KR3j0185_WYG_001-1b>¶
隅子曰於止知其所止可以人而不如鳥乎知止而后¶
有定定而后能靜静而后能安安而后能慮慮而后能¶
得詩云邦畿千里惟民所止子曰聽訟吾猶人也必也¶
使無訟乎無情者不得盡其辭大畏民志此謂知本自¶
天子以至於庶人壹是皆以修身為本其本亂而末治¶
者否矣其所厚者薄而其所薄者厚未之有也此謂知¶
本此謂知之至也物格而后知至知至而后意誠意誠¶
而后心正心正而后身修身修而后家齊家齊而后國¶
<pb:KR3j0185_WYG_001-2a>¶
治國治而后天下平所謂誠其意者毋自欺也如惡惡¶
臭如好好色此之謂自謙故君子必慎其獨也小人閒¶
居為不善無所不至見君子而后厭然揜其不善而著¶
其善人之視已如見其肺肝然則何益矣此謂誠於中¶
形於外故君子必慎其獨也曾子曰十目所視十手所¶
指其嚴乎富潤屋徳潤身心廣體胖故君子必誠其意¶
所謂修身在正其心者身有所忿懥則不得其正有所¶
恐懼則不得其正有所好樂則不得其正有所憂患則¶
<pb:KR3j0185_WYG_001-2b>¶
不得其正心不在焉視而不見聽而不聞食而不知其¶
味顏淵問仁子曰非禮勿視非禮勿聽非禮勿言非禮¶
勿動此謂修身在正其心所謂齊其家在修其身者人¶
之其所親愛而辟焉之其所賤惡而辟焉之其所畏敬¶
而辟焉之其所哀矜而辟焉之其所敖惰而辟焉故好¶
而知其惡惡而知其美者天下鮮矣故諺有之曰人莫¶
知其子之惡莫知其苗之碩此謂身不修不可以齊其¶
家所謂治國必先齊其家者其家不可教而能教人者¶
<pb:KR3j0185_WYG_001-3a>¶
無之故君子不出家而成教於國孝者所以事君也弟¶
者所以事長也慈者所以使衆也一家仁一國興仁一¶
家讓一國興讓一人貪戾一國作亂其機如此此謂一¶
言僨事一人定國康誥曰如保赤子心誠求之雖不中¶
不遠矣未有學養子而后嫁者也故治國在齊其家詩¶
云桃之夭夭其葉蓁蓁之子于歸宜其家人宜其家人¶
而后可以教國人詩云宜兄宜弟宜兄宜弟而后可以¶
教國人詩云其儀不忒正是四國其為父子兄弟足法¶
<pb:KR3j0185_WYG_001-3b>¶
而后民法之也此謂治國在齊其家所謂平天下在治¶
其國者上老老而民興孝上長長而民興弟上恤孤而¶
民不倍是以君子有絜矩之道也所惡於上毋以使下¶
所惡於下毋以事上所惡於前毋以先後所惡於後毋¶
以從前所惡於右毋以交於左所惡於左毋以交於右¶
此之謂絜矩之道詩云樂只君子民之父母民之所好¶
好之民之所惡惡之此之謂民之父母秦誓曰若有一¶
个臣斷斷兮無他技其心休休焉其如有容焉人之有¶
<pb:KR3j0185_WYG_001-4a>¶
技若已有之人之彥聖其心好之不啻若自其口出實¶
能容之以能保我子孫黎民尚亦有利哉人之有技媢¶
疾以惡之人之彥聖而違之俾不通實不能容以不能¶
保我子孫黎民亦曰殆哉唯仁人放流之迸諸四夷不¶
與同中國此謂唯仁人為能愛人能惡人見賢而不能¶
舉舉而不能先命也見不善而不能退退而不能遠過¶
也好人之所惡惡人之所好是謂拂人之性菑必逮夫¶
身詩云節彼南山維石巖巖赫赫師尹民具爾瞻有國¶
<pb:KR3j0185_WYG_001-4b>¶
者不可以不慎辟則為天下僇矣是故君子先慎乎徳¶
有徳此有人有人此有土有土此有財有財此有用徳¶
者本也財者末也外本内末爭民施奪是故財聚則民¶
散財散則民聚詩云殷之未䘮師克配上帝儀監于殷¶
峻命不易道得衆則得國失衆則失國楚書曰楚國無¶
以為寳惟善以為寳是故言悖而出者亦悖而入貨悖¶
而入者亦悖而出康誥曰惟命不于常道善則得之不¶
善則失之矣舅犯曰亡人無以為寳仁親以為寳仁者¶
<pb:KR3j0185_WYG_001-5a>¶
以財發身不仁者以身發財未有上好仁而下不好義¶
者也未有好義其事不終者也未有府庫財非其財者¶
也生財有大道生之者衆食之者寡為之者疾用之者¶
舒則財恒足矣孟獻子曰畜馬乗不察於雞豚伐氷之¶
家不畜牛羊百乗之家不畜聚斂之臣與其有聚斂之¶
臣寧有盜臣此謂國不以利為利以義為利也長國家¶
而務財用者必自小人矣彼為善之小人之使為國家¶
菑害並至雖有善者亦無如之何矣此謂國不以利為¶
<pb:KR3j0185_WYG_001-5b>¶
利以義為利也是故君子有大道必忠信以得之驕泰¶
以失之堯舜帥天下以仁而民從之桀紂帥天下以暴¶
而民從之其所令反其所好而民不從是故君子有諸¶
已而后求諸人無諸已而后非諸人所藏乎身不恕而¶
能喻諸人者未之有也康誥曰克明徳太甲曰顧諟天¶
之明命帝典曰克明峻徳皆自明也湯之盤銘曰茍日¶
新日日新又日新康誥曰作新民詩曰周雖舊邦其命¶
維新是故君子無所不用其極詩云穆穆文王於緝熈¶
<pb:KR3j0185_WYG_001-6a>¶
敬止為人君止於仁為人臣止於敬為人子止於孝為¶
人父止於慈與國人交止於信詩云瞻彼淇澳菉竹猗¶
猗有斐君子如切如嗟如琢如磨瑟兮僴兮赫兮喧兮¶
有斐君子終不可諠兮如切如嗟者道學也如琢如磨¶
者自修也瑟兮僴兮者恂慄也赫兮喧兮者威儀也有¶
斐君子終不可諠兮者道盛徳至善民之不能忘也詩云¶
於戲前王不忘君子賢其賢而親其親小人樂其樂而¶
利其利此以没世不忘也¶
<pb:KR3j0185_WYG_001-7a>¶
　　大學古本(補/)¶
大學之道在明明徳在親民在止於至善知止而后有¶
定定而后能靜靜而后能安安而后能慮慮而后能得¶
物有本末事有終始知所先後則近道矣古之欲明明¶
徳於天下者先治其國欲治其國者先齊其家欲齊其¶
家者先修其身欲修其身者先正其心欲正其心者先¶
誠其意欲誠其意者先致其知致知在格物物格而后¶
知至知至而后意誠意誠而后心正心正而后身修身¶
<pb:KR3j0185_WYG_001-7b>¶
修而后家齊家齊而后國治國治而后天下平自天子¶
以至於庻人壹是皆以修身為本其本亂而末治者否¶
矣其所厚者薄而其所薄者厚未之有也此謂知本此¶
謂知之至也所謂誠其意者毋自欺也如惡惡臭如好¶
好色此之謂自謙故君子必慎其獨也小人閒居為不¶
善無所不至見君子而后厭然揜其不善而著其善人¶
之視已如見其肺肝然則何益矣此謂誠於中形於外¶
故君子必慎其獨也曽子曰十目所視十手所指其嚴¶
<pb:KR3j0185_WYG_001-8a>¶
乎富潤屋徳潤身心廣體胖故君子必誠其意詩云瞻¶
彼淇澳菉竹猗猗有斐君子如切如磋如琢如磨瑟兮¶
僴兮赫兮喧兮有斐君子終不可諠兮如切如磋者道¶
學也如琢如磨者自修也瑟兮僴兮者恂慄也赫兮喧¶
兮者威儀也有斐君子終不可諠兮者道盛徳至善民¶
之不能忘也詩云於戲前王不忘君子賢其賢而親其¶
親小人樂其樂而利其利此以没世不忘也康誥曰克¶
明徳太甲曰顧諟天之明命帝典曰克明峻徳皆自明¶
<pb:KR3j0185_WYG_001-8b>¶
也湯之盤銘曰茍日新日日新又日新康誥曰作新民¶
詩云周雖舊邦其命維新是故君子無所不用其極詩¶
云邦畿千里維民所止詩云緡蠻黄鳥止于丘隅子曰¶
於止知其所止可以人而不如鳥乎詩云穆穆文王於¶
緝熈敬止為人君止於仁為人臣止於敬為人子止於¶
孝為人父止於慈與國人交止於信子曰聽訟吾猶人¶
也必也使無訟乎無情者不得盡其辭大畏民志此謂¶
知本所謂修身在正其心者身有所忿懥則不得其正¶
<pb:KR3j0185_WYG_001-9a>¶
有所恐懼則不得其正有所好樂則不得其正有所憂¶
患則不得其正心不在焉視而不見聽而不聞食而不知¶
其味此謂修身在正其心所謂齊其家在修其身者人之其¶
所親愛而辟焉之其所賤惡而辟焉之其所畏敬而辟焉之¶
其所哀矜而辟焉之其所敖惰而辟焉故好而知其惡惡而¶
知其美者天下鮮矣故諺有之曰人莫知其子之惡莫知其¶
苗之碩此謂身不修不可以齊其家所謂治國必先齊其家¶
者其家不可教而能教人者無之故君子不出家而成教於¶
<pb:KR3j0185_WYG_001-9b>¶
國孝者所以事君也弟者所以事長也慈者所以使衆也康¶
誥曰如保赤子心誠求之雖不中不遠矣未有學養子而后¶
嫁者也一家仁一國興仁一家讓一國興讓一人貪戾一國¶
作亂其機如此此謂一言僨事一人定國堯舜帥天下以仁¶
而民從之桀紂帥天下以暴而民從之其所令反其所好而¶
民不從是故君子有諸已而后求諸人無諸已而后非諸人¶
所藏乎身不恕而能喻諸人者未之有也故治國在齊其¶
家詩云桃之夭夭其葉蓁蓁之子于歸宜其家人宜其家¶
<pb:KR3j0185_WYG_001-10a>¶
人而后可以教國人詩云宜兄宜弟宜兄宜弟而后可¶
以教國人詩云其儀不忒正是四國其為父子兄弟足¶
法而后民法之也此謂治國在齊其家所謂平天下在¶
治其國者上老老而民興孝上長長而民興弟上恤孤¶
而民不倍是以君子有絜矩之道也所惡於上毋以使¶
下所惡於下毋以事上所惡於前毋以先後所惡於後¶
毋以從前所惡於右毋以交於左所惡於左毋以交於¶
右此之謂絜矩之道詩云樂只君子民之父母民之所¶
<pb:KR3j0185_WYG_001-10b>¶
好好之民之所惡惡之此之謂民之父母詩云節彼南¶
山維石巖巖赫赫師尹民具爾瞻有國者不可以不慎¶
辟則為天下僇矣詩云殷之未䘮師克配上帝儀監于¶
殷峻命不易道得衆則得國失衆則失國是故君子先¶
慎乎徳有徳此有人有人此有土有土此有財有財此¶
有用徳者本也財者末也外本内末爭民施奪是故財¶
聚則民散財散則民聚是故言悖而出者亦悖而入貨¶
悖而入者亦悖而出康誥曰惟命不于常道善則得之¶
<pb:KR3j0185_WYG_001-11a>¶
不善則失之矣楚書曰楚國無以為寳惟善以為寳舅¶
犯曰亡人無以為寳仁親以為寳秦誓曰若有一个臣¶
斷斷兮無他技其心休休焉其如有容焉人之有技若¶
已有之人之彦聖其心好之不啻若自其口出寔能容¶
之以能保我子孫黎民尚亦有利哉人之有技媢疾以¶
惡之人之彦聖而違之俾不通寔不能容以不能保我¶
子孫黎民亦曰殆哉惟仁人放流之迸諸四夷不與同¶
中國此謂唯仁人為能愛人能惡人見賢而不能舉舉¶
<pb:KR3j0185_WYG_001-11b>¶
而不能先命也見不善而不能退退而不能遠過也好¶
人之所惡惡人之所好是謂拂人之性菑必逮夫身是¶
故君子有大道必忠信以得之驕泰以失之生財有大¶
道生之者衆食之者寡為之者疾用之者舒則財恒足¶
矣仁者以財發身不仁者以身發財未有上好仁而下¶
不好義者也未有好義其事不終者也未有府庫財非¶
其財者也孟獻子曰畜馬乗不察於雞豚伐氷之家不¶
畜牛羊百乗之家不畜聚斂之臣與其有聚斂之臣寧¶
<pb:KR3j0185_WYG_001-12a>¶
有盜臣此謂國不以利為利以義為利也長國家而務¶
財用者必自小人矣彼為善之小人之使為國家菑害¶
並至雖有善者亦無如之何矣此謂國不以利為利以¶
義為利也¶
<pb:KR3j0185_WYG_001-13a>¶
　　中庸古本(補/)¶
天命之謂性率性之謂道修道之謂教道也者不可須¶
㬰離也可離非道也是故君子戒慎乎其所不睹恐懼¶
乎其所不聞莫見乎隠莫顯乎㣲故君子慎其獨也喜¶
怒哀樂之未發謂之中發而皆中節謂之和中也者天¶
下之大本也和也者天下之達道也致中和天地位焉¶
萬物育焉仲尼曰君子中庸小人反中庸君子之中庸¶
也君子而時中小人之中庸也小人而無忌憚也子曰¶
<pb:KR3j0185_WYG_001-13b>¶
中庸其至矣乎民鮮能久矣子曰道之不行也我知之¶
矣知者過之愚者不及也道之不明也我知之矣賢者¶
過之不肖者不及也人莫不飲食也鮮能知味也子曰¶
道其不行矣夫子曰舜其大知也與舜好問而好察邇¶
言隠惡而揚善執其兩端用其中於民其斯以為舜乎¶
子曰人皆曰予知驅而納諸罟擭陷阱之中而莫之知¶
辟也人皆曰予知擇乎中庸而不能期月守也子曰囘¶
之為人也擇乎中庸得一善則拳拳服膺而弗失之矣¶
<pb:KR3j0185_WYG_001-14a>¶
子曰天下國家可均也爵禄可辭也白刃可蹈也中庸¶
不可能也子路問强子曰南方之强與北方之强與抑¶
而強與寛柔以教不報無道南方之強也君子居之衽¶
金革死而不厭北方之强也而强者居之故君子和而¶
不流强哉矯中立而不倚强哉矯國有道不變塞焉强¶
哉矯國無道至死不變强哉矯子曰素隠行怪後世有¶
述焉吾弗為之矣君子遵道而行半塗而廢吾弗能已¶
矣君子依乎中庸遯世不見知而不悔唯聖者能之君¶
<pb:KR3j0185_WYG_001-14b>¶
子之道費而隠夫婦之愚可以與知焉及其至也雖聖¶
人亦有所不知焉夫婦之不肖可以能行焉及其至也¶
雖聖人亦有所不能焉天地之大也人猶有所憾故君¶
子語大天下莫能載焉語小天下莫能破焉詩云鳶飛¶
戾天魚躍于淵言其上下察也君子之道造端乎夫婦¶
及其至也察乎天地子曰道不逺人人之為道而逺人¶
不可以為道詩云伐柯伐柯其則不逺執柯以伐柯睨¶
而視之猶以為逺故君子以人治人改而止忠恕違道¶
<pb:KR3j0185_WYG_001-15a>¶
不逺施諸已而不願亦勿施於人君子之道四丘未能¶
一焉所求乎子以事父未能也所求乎臣以事君未能¶
也所求乎弟以事兄未能也所求乎朋友先施之未能¶
也庸徳之行庸言之謹有所不足不敢不勉有餘不敢¶
盡言顧行行顧言君子胡不慥慥爾君子素其位而行¶
不願乎其外素富貴行乎富貴素貧賤行乎貧賤素夷¶
狄行乎夷狄素患難行乎患難君子無入而不自得焉¶
在上位不陵下在下位不援上正已而不求於人則無¶
<pb:KR3j0185_WYG_001-15b>¶
怨上不怨天下不尤人故君子居易以俟命小人行險¶
以徼幸子曰射有似乎君子失諸正鵠反求諸其身君¶
子之道辟如行逺必自邇辟如登髙必自卑詩曰妻子¶
好合如鼓瑟琴兄弟既翕和樂且耽宜爾室家樂爾妻¶
帑子曰父母其順矣乎子曰鬼神之為徳其盛矣乎視¶
之而弗見聽之而弗聞體物而不可遺使天下之人齊¶
明盛服以承祭祀洋洋乎如在其上如在其左右詩曰¶
神之格思不可度思矧可射思夫㣲之顯誠之不可揜¶
<pb:KR3j0185_WYG_001-16a>¶
如此夫子曰舜其大孝也與徳為聖人尊為天子富有¶
四海之内宗廟饗之子孫保之故大徳必得其位必得¶
其禄必得其名必得其夀故天之生物必因其材而篤¶
焉故栽者培之傾者覆之詩曰嘉樂君子憲憲令徳宜¶
民宜人受禄于天保佑命之自天申之故大徳者必受¶
命子曰無憂者其惟文王乎以王季為父以武王為子¶
父作之子述之武王纘大王王季文王之緒壹戎衣而¶
有天下身不失天下之顯名尊為天子富有四海之内¶
<pb:KR3j0185_WYG_001-16b>¶
宗廟饗之子孫保之武王末受命周公成文武之徳追¶
王大王王季上祀先公以天子之禮斯禮也達乎諸侯¶
大夫及士庶人父為大夫子為士葬以大夫祭以士父¶
為士子為大夫葬以士祭以大夫期之䘮達乎大夫三¶
年之䘮達乎天子父母之䘮無貴賤一也子曰武王周¶
公其達孝矣乎夫孝者善繼人之志善述人之事者也¶
春秋修其祖廟陳其宗噐設其裳衣薦其時食宗廟之¶
禮所以序昭穆也序爵所以辨貴賤也序事所以辨賢¶
<pb:KR3j0185_WYG_001-17a>¶
也旅酬下為上所以逮賤也燕毛所以序齒也踐其位¶
行其禮奏其樂敬其所尊愛其所親事死如事生事亡¶
如事存孝之至也郊社之禮所以事上帝也宗廟之禮¶
所以祀乎其先也明乎郊社之禮禘嘗之義治國其如¶
示諸掌乎哀公問政子曰文武之政布在方䇿其人存¶
則其政舉其人亡則其政息人道敏政地道敏樹夫政¶
也者蒲盧也故為政在人取人以身修身以道修道以¶
仁仁者人也親親為大義者宜也尊賢為大親親之殺¶
<pb:KR3j0185_WYG_001-17b>¶
尊賢之等禮所生也在下位不獲乎上民不可得而治¶
矣故君子不可以不修身思修身不可以不事親思事¶
親不可以不知人思知人不可以不知天天下之達道¶
五所以行之者三曰君臣也父子也夫婦也昆弟也朋¶
友之交也五者天下之達道也知仁勇三者天下之達¶
徳也所以行之者一也或生而知之或學而知之或困¶
而知之及其知之一也或安而行之或利而行之或勉¶
強而行之及其成功一也子曰好學近乎知力行近乎¶
<pb:KR3j0185_WYG_001-18a>¶
仁知恥近乎勇知斯三者則知所以修身知所以修身¶
則知所以治人知所以治人則知所以治天下國家矣¶
凡為天下國家有九經曰修身也尊賢也親親也敬大¶
臣也體羣臣也子庶民也來百工也柔逺人也懐諸侯¶
也修身則道立尊賢則不惑親親則諸父昆弟不怨敬¶
大臣則不眩體羣臣則士之報禮重子庶民則百姓勸¶
來百工則財用足柔逺人則四方歸之懐諸侯則天下¶
畏之齊明盛服非禮不動所以修身也去讒逺色賤貨而¶
<pb:KR3j0185_WYG_001-18b>¶
貴徳所以勸賢也尊其位重其禄同其好惡所以勸親¶
親也官盛任使所以勸大臣也忠信重禄所以勸士也¶
時使薄斂所以勸百姓也日省月試既廩稱事所以勸¶
百工也送往迎來嘉善而矜不能所以柔逺人也繼絶¶
世舉廢國治亂持危朝聘以時厚往而薄來所以懐諸¶
侯也凡為天下國家有九經所以行之者一也凡事豫¶
則立不豫則廢言前定則不跲事前定則不困行前定¶
則不疚道前定則不窮在下位不獲乎上民不可得而¶
<pb:KR3j0185_WYG_001-19a>¶
治矣獲乎上有道不信乎朋友不獲乎上矣信乎朋友¶
有道不順乎親不信乎朋友矣順乎親有道反諸身不¶
誠不順乎親矣誠身有道不明乎善不誠乎身矣誠者¶
天之道也誠之者人之道也誠者不勉而中不思而得¶
從容中道聖人也誠之者擇善而固執之者也博學之¶
審問之慎思之明辨之篤行之有弗學學之弗能弗措¶
也有弗問問之弗知弗措也有弗思思之弗得弗措也¶
有弗辨辨之弗明弗措也有弗行行之弗篤弗措也人¶
<pb:KR3j0185_WYG_001-19b>¶
一能之已百之人十能之已千之果能此道矣雖愚必¶
明雖柔必強自誠明謂之性自明誠謂之教誠則明矣¶
明則誠矣唯天下至誠為能盡其性能盡其性則能盡¶
人之性能盡人之性則能盡物之性能盡物之性則可¶
以贊天地之化育可以贊天地之化育則可以與天地¶
參矣其次致曲曲能有誠誠則形形則著著則明明則¶
動動則變變則化唯天下至誠為能化至誠之道可以¶
前知國家将興必有禎祥國家将亡必有妖孽見乎蓍¶
<pb:KR3j0185_WYG_001-20a>¶
龜動乎四體禍福将至善必先知之不善必先知之故¶
至誠如神誠者自成也而道自道也誠者物之終始不¶
誠無物是故君子誠之為貴誠者非自成己而已也所¶
以成物也成己仁也成物知也性之徳也合外内之道¶
也故時措之宜也故至誠無息不息則久久則徵徵則¶
悠逺悠逺則博厚博厚則髙明博厚所以載物也髙明¶
所以覆物也悠久所以成物也博厚配地髙明配天悠¶
久無疆如此者不見而章不動而變無為而成天地之¶
<pb:KR3j0185_WYG_001-20b>¶
道可一言而盡也其為物不貳則其生物不測天地之¶
道博也厚也髙也明也悠也久也今夫天斯昭昭之多¶
及其無窮也日月星辰繫焉萬物覆焉今夫地一撮土¶
之多及其廣厚載華嶽而不重振河海而不洩萬物載¶
焉今夫山一卷石之多及其廣大草木生之禽獸居之¶
寳藏興焉今夫水一勺之多及其不測黿鼉蛟龍魚鼈¶
生焉貨財殖焉詩云維天之命於穆不已葢曰天之所¶
以為天也於乎不顯文王之徳之純葢曰文王之所以¶
<pb:KR3j0185_WYG_001-21a>¶
為文也純亦不已大哉聖人之道洋洋乎發育萬物峻¶
極于天優優大哉禮儀三百威儀三千待其人而後行¶
故曰茍不至徳至道不凝焉故君子尊徳性而道問學¶
致廣大而盡精㣲極髙明而道中庸温故而知新敦厚¶
以崇禮是故居上不驕為下不倍國有道其言足以興¶
國無道其黙足以容詩曰旣明且哲以保其身其此之¶
謂與子曰愚而好自用賤而好自專生乎今之世反古¶
之道如此者烖及其身者也非天子不議禮不制度不¶
<pb:KR3j0185_WYG_001-21b>¶
考文今天下車同軌書同文行同倫雖有其位茍無其¶
徳不敢作禮樂焉雖有其徳茍無其位亦不敢作禮樂¶
焉子曰吾說夏禮杞不足徴也吾學殷禮有宋存焉吾¶
學周禮今用之吾從周王天下有三重焉其寡過矣乎¶
上焉者雖善無徵無徵不信不信民弗從下焉者雖善¶
不尊不尊不信不信民弗從故君子之道本諸身徵諸¶
庶民考諸三王而不繆建諸天地而不悖質諸鬼神而¶
無疑百世以俟聖人而不惑質諸鬼神而無疑知天也¶
<pb:KR3j0185_WYG_001-22a>¶
百世以俟聖人而不惑知人也是故君子動而世為天¶
下道行而世為天下法言而世為天下則逺之則有望¶
近之則不厭詩曰在彼無惡在此無射庶幾夙夜以永¶
終譽君子未有不如此而蚤有譽於天下者也仲尼祖¶
述堯舜憲章文武上律天時下襲水土辟如天地之無¶
不持載無不覆幬辟如四時之錯行如日月之代明萬¶
物並育而不相害道並行而不相悖小徳川流大徳敦化¶
此天地之所以為大也唯天下至聖為能聰明睿知足¶
<pb:KR3j0185_WYG_001-22b>¶
以有臨也寛裕温柔足以有容也發強剛毅足以有執¶
也齊荘中正足以有敬也文理宻察足以有别也溥博¶
淵泉而時出之溥博如天淵泉如淵見而民莫不敬言¶
而民莫不信行而民莫不說是以聲名洋溢乎中國施¶
及蠻貊舟車所至人力所通天之所覆地之所載日月¶
所照霜露所隊凡有血氣者莫不尊親故曰配天唯天¶
下至誠為能經綸天下之大經立天下之大本知天地¶
之化育夫焉有所倚肫肫其仁淵淵其淵浩浩其天茍¶
<pb:KR3j0185_WYG_001-23a>¶
不固聰明聖知達天徳者其孰能知之詩曰衣錦尚絅¶
惡其文之著也故君子之道闇然而日章小人之道的¶
然而日亡君子之道淡而不厭簡而文溫而理知逺之¶
近知風之自知微之顯可與入徳矣詩云潛雖伏矣亦¶
孔之昭故君子内省不疚無惡於志君子之所不可及¶
者其唯人之所不見乎詩云相在爾室尚不愧于屋漏¶
故君子不動而敬不言而信詩曰奏假無言時靡有爭¶
是故君子不賞而民勸不怒而民威於鈇鉞詩曰不顯¶
<pb:KR3j0185_WYG_001-23b>¶
惟徳百辟其刑之是故君子篤恭而天下平詩曰予懐¶
明徳不大聲以色子曰聲色之於以化民末也詩曰徳¶
輶如毛毛猶有倫上天之載無聲無臭至矣¶
　¶
　¶
　¶
　¶
　説郛卷一上¶
#+PROPERTY: JUAN 卷一中
<pb:KR3j0185_WYG_001-24a>¶
欽定四庫全書¶
　說郛卷一中　　　　　　明　陶宗儀　撰¶
　　詩小序(卜商/)¶
　周南¶
　　闗雎¶
后妃之徳也風之始也所以風天下而正夫婦也故用¶
之鄉人焉用之邦國焉風風也教也風以動之教以化¶
之然則闗雎麟趾之化王者之風故繫之周公南言化¶
<pb:KR3j0185_WYG_001-24b>¶
自北而南也鵲巢騶虞之徳諸侯之風也先王之所以¶
教故繫之召公周南召南正始之道王化之基是以闗¶
雎樂得淑女以配君子憂在進賢不淫其色哀窈窕思¶
賢才而無傷善之心焉是闗雎之義也¶
　　葛覃¶
后妃之本也后妃在父母家則志在于女功之事躬儉¶
節用服澣濯之衣尊敬師傅則可以歸安父母化天下¶
以婦道也¶
<pb:KR3j0185_WYG_001-25a>¶
　　卷耳¶
后妃之志也又當輔佐君子求賢審官知臣下之勤勞¶
内有進賢之志而無險詖私謁之心朝夕思念至於憂¶
勤也¶
　　樛木¶
后妃逮下也言能逮下而無嫉妒之心焉¶
　　螽斯¶
后妃子孫衆多也言若螽斯不妒忌則子孫衆多也¶
<pb:KR3j0185_WYG_001-25b>¶
　　桃夭¶
后妃之所致也不妒忌則男女以正婚姻以時國無鰥¶
民也¶
　　兎罝¶
后妃之化也闗雎之化行則莫不好徳賢人衆多也¶
　　芣苢¶
后妃之美也和平則婦人樂有子矣¶
　　漢廣¶
<pb:KR3j0185_WYG_001-26a>¶
徳廣所及也文王之道被于南國美化行乎江漢之域¶
無思犯禮求而不可得也¶
　　汝墳¶
道化行也文王之化行乎汝墳之國婦人能閔其君子¶
猶勉之以正也¶
　　麟之趾¶
闗雎之應也闗雎之化行則天下無犯非禮雖衰世之¶
公子皆信厚如麟趾之時也¶
<pb:KR3j0185_WYG_001-26b>¶
　召南¶
　　鵲巢¶
夫人之徳也國君積行累功以致爵位夫人起家而居¶
有之徳如鳲鳩乃可以配焉¶
　　采蘩¶
夫人不失職也夫人可以奉祭祀則不失職矣¶
　　草蟲¶
大夫妻能以禮自防也¶
<pb:KR3j0185_WYG_001-27a>¶
　　采蘋¶
大夫妻能循法度也能循法度則可以承先祖共祭祀¶
矣¶
　　甘棠¶
美召伯也召伯之教明于南國¶
　　行露¶
召伯聽訟也衰亂之俗微貞信之教興彊暴之男不能¶
侵陵貞女也¶
<pb:KR3j0185_WYG_001-27b>¶
　　羔羊¶
鵲巢之功致也召南之國化文王之政在位皆節儉正¶
直徳如羔羊也¶
　　殷其靁¶
勸以義也召南之大夫逺行從政不遑寧處其室家能¶
閔其勤勞勸以義也¶
　　摽有梅¶
男女及時也召南之國被文王之化男女得以及時也¶
<pb:KR3j0185_WYG_001-28a>¶
　　小星¶
惠及下也夫人無妒忌之行惠及賤妾進御于君知其¶
命有貴賤能盡其心矣¶
　　江有汜¶
美媵也勤而無怨嫡能悔過也文王之時江沱之間有¶
嫡不以其媵備數媵遇勞而無怨嫡亦自悔也¶
　　野有死麕¶
惡無禮也天下大亂强暴相陵遂成滛風被文王之化¶
<pb:KR3j0185_WYG_001-28b>¶
雖當亂世猶惡無禮也¶
　　何彼襛矣¶
美王姬也雖則王姬亦下嫁于諸侯車服不繫其夫下¶
王后一等猶執婦道以成肅雝之徳也¶
　　騶虞¶
鵲巢之應也鵲巢之化行人倫既正朝廷既治天下純¶
被文王之化則庶類蕃殖蒐田以時仁如騶虞則王道¶
成也¶
<pb:KR3j0185_WYG_001-29a>¶
　邶¶
　　柏舟¶
言仁而不遇也衛頃公之時仁人不遇小人在側¶
　　緑衣¶
衛荘姜傷己也妾上僣夫人失位而作是詩也¶
　　燕燕¶
衛荘姜送歸妾也¶
　　日月¶
<pb:KR3j0185_WYG_001-29b>¶
衛荘姜傷己也遭州吁之難傷己不見答于先君以至¶
困窮之詩也¶
　　終風¶
衛荘姜傷己也遭州吁之暴見侮慢不能正也¶
　　擊鼓¶
怨州吁也衛州吁用兵暴亂使公孫文仲将而平陳與¶
宋國人怨其勇而無禮也¶
　　凱風¶
<pb:KR3j0185_WYG_001-30a>¶
美孝子也衛之滛風流行雖有七子之母猶不能安其¶
室故美七子能盡其孝道以慰其母心而成其志爾¶
　　雄雉¶
刺衛宣公也滛亂不恤國事軍旅數起大夫久役男女¶
怨曠國人患之而作是詩¶
　　匏有苦葉¶
刺衛宣公也公與夫人並為滛亂¶
　　谷風¶
<pb:KR3j0185_WYG_001-30b>¶
刺夫婦失道也衛人化其上滛于新婚而棄其舊室夫¶
婦離絶國俗傷敗焉¶
　　式微¶
黎侯寓于衛其臣勸以歸也¶
　　旄丘¶
責衛伯也狄人迫逐黎侯黎侯寓於衛衛不能修方伯連率¶
之職黎之臣子以責于衛也¶
　　簡兮¶
<pb:KR3j0185_WYG_001-31a>¶
刺不用賢也衛之賢者仕于伶官皆可以承事王者也¶
　　泉水¶
衛女思歸也嫁于諸侯父母終思歸寧而不得故作是¶
詩以自見也¶
　　北門¶
刺仕不得志也言衛之忠臣不得其志爾¶
　　北風¶
刺虐也衛國並為威虐百姓不親莫不相攜持而去焉¶
<pb:KR3j0185_WYG_001-31b>¶
　　靜女¶
刺時也衛君無道夫人無徳¶
　　新臺¶
刺衛宣公也納伋之妻作新臺于河上而要之國人惡¶
之而作是詩也¶
　　二子乗舟¶
思伋夀也衛宣公之二子爭相為死國人傷而思之作¶
是詩也¶
<pb:KR3j0185_WYG_001-32a>¶
　&KR0352;¶
　　柏舟¶
共姜自誓也衛世子共伯蚤死其妻守義父母欲奪而¶
嫁之誓而弗許故作是詩以絶之¶
　　墻有茨¶
衛人刺其上也公子頑通于君母國人疾之而不可道¶
也¶
　　君子偕老¶
<pb:KR3j0185_WYG_001-32b>¶
刺衛夫人也夫人滛亂失事君子之道故陳人君之徳¶
服飾之盛宜與君子偕老也¶
　　桑中¶
刺奔也衛之公室滛亂男女相奔至于世族在位相竊¶
妻妾期于幽逺政散民流而不可止¶
　　鶉之奔奔¶
刺衛宣姜也衛人以為宣姜鶉鵲之不若也¶
　　定之方中¶
<pb:KR3j0185_WYG_001-33a>¶
美衛文公也衛為狄所滅東徙渡河野處漕邑齊桓公¶
攘戎狄而封之文公徙居楚丘始建城市而營宫室得¶
其時制百姓説之國家殷富焉¶
　　蝃蝀¶
止奔也衛文公能以道化其民滛奔之恥國人不齒也¶
　　相䑕¶
刺無禮也衛文公能正其羣臣而刺在位承先君之化¶
無禮儀也¶
<pb:KR3j0185_WYG_001-33b>¶
　　干旄¶
美好善也衛文公臣子多好善賢者樂告以善道也¶
　　載馳¶
許穆夫人作也閔其宗國顛覆自傷不能救也衛懿公¶
為狄人所滅國人分散露于漕邑許穆夫人閔衛之亡¶
傷許之小力不能救思歸唁其兄又義不得故賦是詩¶
也¶
　衛¶
<pb:KR3j0185_WYG_001-34a>¶
　　淇奥¶
美武公之徳也有文章又能聽其規諫以禮自防故能¶
入相于周美而作是詩也¶
　　考槃¶
刺荘公也不能繼先公之業使賢者退而窮處¶
　　碩人¶
閔荘姜也荘公惑于嬖妾使驕上僣荘姜賢而不答終¶
以無子國人閔而憂之¶
<pb:KR3j0185_WYG_001-34b>¶
　　氓¶
刺時也宣公之時禮義消亡滛風大行男女無别遂相¶
奔誘華落色衰復相棄背或乃困而自悔喪其配耦故¶
序其事以風焉美反正刺滛泆也¶
　　竹竿¶
衛女思歸也適異國而不見答思而能以禮者也¶
　　芄蘭¶
刺惠公也驕而無禮大夫刺之¶
<pb:KR3j0185_WYG_001-35a>¶
　　河廣¶
宋襄公母歸於衛思而不止故作是詩也¶
　　伯兮¶
刺時也言君子行役為王前驅過時而不反焉¶
　　有狐¶
刺時也衛之男女失時䘮其妃耦焉古者國有凶荒則¶
殺禮而多昏㑹男女之無夫家者所以育人民也¶
　　木𤓰¶
<pb:KR3j0185_WYG_001-35b>¶
美齊桓公也衛國有狄人之敗出處于漕齊桓公救而¶
封之遺之車馬器服焉衛人思之欲厚報之而作是詩¶
也¶
　王¶
　　黍離¶
閔宗周也周大夫行役至于宗周過故宗廟宫室盡為¶
禾黍閔周室之顛覆彷徨不忍去而作是詩也¶
　　君子于役¶
<pb:KR3j0185_WYG_001-36a>¶
刺平王也君子行役無期度大夫思其危難以風焉¶
　　君子陽陽¶
閔周也君子遭亂相招為禄仕全身逺害而已¶
　　揚之水¶
刺平王也不撫其民而逺屯戍于母家周人怨思焉¶
　　中谷有蓷¶
閔周也夫婦日以衰薄凶年饑饉室家相棄爾¶
　　兎爰¶
<pb:KR3j0185_WYG_001-36b>¶
閔周也桓王失信諸侯背叛構怨連禍王師傷敗君子¶
不樂其生焉¶
　　葛藟¶
王族刺平王也周室道衰棄其九族焉¶
　　采葛¶
懼䜛也¶
　　大車¶
刺周大夫也禮義陵遲男女淫奔故陳古以刺今大夫¶
<pb:KR3j0185_WYG_001-37a>¶
不能聴男女之訟焉¶
　　丘中有麻¶
思賢也莊王不明賢人放逐國人思之而作是詩也¶
　鄭¶
　　緇衣¶
美武公也父子並為周司徒善于其職國人宜之故美¶
其徳以明有國善善之功焉¶
　　将仲子¶
<pb:KR3j0185_WYG_001-37b>¶
刺荘公也不勝其母以害其弟弟叔失道而公弗制祭¶
仲諫而公弗聽小不忍以致大亂焉¶
　　叔于田¶
刺荘公也叔處于京繕甲治兵以出于田國人說而歸¶
之¶
　　大叔于田¶
刺荘公也叔多才而好勇不義而得衆也¶
　　清人¶
<pb:KR3j0185_WYG_001-38a>¶
刺文公也髙克好利而不顧其君文公惡而欲逺之不¶
能使髙克将兵而禦狄于境陳其師旅翺翔河上久而¶
不召衆散而歸髙克奔陳公子素惡髙克進之不以禮¶
文公退之不以道危國亡師之本故作是詩也¶
　　羔裘¶
刺朝也言古之君子以風其朝焉¶
　　遵大路¶
思君子也荘公失道君子去之國人思望焉¶
<pb:KR3j0185_WYG_001-38b>¶
　　女曰鷄鳴¶
刺不說徳也陳古義以刺今不說徳而好色也¶
　　有女同車¶
刺忽也鄭人刺忽之不昏于齊太子忽嘗有功于齊齊¶
侯請妻之齊女賢而不取卒以無大國之助至于見逐¶
故國人刺之¶
　　山有扶蘇¶
刺忽也所美非美然¶
<pb:KR3j0185_WYG_001-39a>¶
　　蘀兮¶
刺忽也君弱臣彊不倡而和也¶
　　狡童¶
刺忽也不能與賢人圖事權臣擅命也¶
　　褰裳¶
思見正也狂童恣行國人思大國之正已也¶
　　丰¶
刺亂也昏姻之道缺陽倡而隂不和男行而女不隨¶
<pb:KR3j0185_WYG_001-39b>¶
　　東門之墠¶
刺亂也男女有不待禮而相奔者也¶
　　風雨¶
思君子也亂世則思君子不改其度焉¶
　　子衿¶
刺學校廢也亂世則學校不修焉¶
　　揚之水¶
閔無臣也君子閔忽之無忠臣良士終以死亡而作是¶
<pb:KR3j0185_WYG_001-40a>¶
詩也¶
　　出其東門¶
閔亂也公子五争兵革不息男女相棄民人思保其室¶
家焉¶
　　野有蔓草¶
思遇時也君之澤不下流民窮于兵革男女失時思不¶
期而㑹焉¶
　　溱洧¶
<pb:KR3j0185_WYG_001-40b>¶
刺亂也兵革不息男女相棄滛風大行莫之能救焉¶
　齊¶
　　鷄鳴¶
思賢妃也哀公荒滛怠慢故陳賢妃貞女夙夜警戒相¶
成之道焉¶
　　還¶
刺荒也哀公好田獵從禽獸而無厭國人化之遂成風¶
俗習于田獵謂之賢閑于馳逐謂之好焉¶
<pb:KR3j0185_WYG_001-41a>¶
　　著¶
刺時也時不親迎也¶
　　東方之日¶
刺衰也君臣失道男女滛奔不能以禮化也¶
　　東方未明¶
刺無節也朝廷興居無節號令不時挈壺氏不能掌其¶
職焉¶
　　南山¶
<pb:KR3j0185_WYG_001-41b>¶
刺襄公也鳥獸之行淫乎其妹大夫遇是惡作詩而去¶
之¶
　　甫田¶
大夫刺襄公也無禮義而求大功不修徳而求諸侯志¶
大心勞所以求者非其道也¶
　　盧令¶
刺荒也襄公好田獵畢弋而不修民事百姓苦之故陳¶
古以風焉¶
<pb:KR3j0185_WYG_001-42a>¶
　　敝笱¶
刺文姜也齊人惡魯桓公微弱不能防閑文姜使至滛¶
亂為二國患焉¶
　　載驅¶
齊人刺襄公也無禮義故盛其車服疾驅于通道大都¶
與文姜滛播其惡于萬民焉¶
　　猗嗟¶
刺魯荘公也齊人傷魯荘公有威儀技藝然而不能以¶
<pb:KR3j0185_WYG_001-42b>¶
禮防閑其母失子之道人以為齊侯之子焉¶
　魏¶
　　葛屨¶
刺褊也魏地陿隘其民機巧趨利其君儉嗇褊急而無¶
徳以将之¶
　　汾沮洳¶
刺儉也其君儉以能勤刺不得禮也¶
　　園有桃¶
<pb:KR3j0185_WYG_001-43a>¶
刺時也大夫憂其君國小而迫而儉以嗇不能用其民¶
而無徳教日以侵削故作是詩也¶
　　陟岵¶
孝子行役思念父母也國迫而數侵削役乎大國父母¶
兄弟離散而作是詩也¶
　　十畝之間¶
刺時也言其國削小民無所居焉¶
　　伐檀¶
<pb:KR3j0185_WYG_001-43b>¶
刺貪也在位貪鄙無功而受禄君子不得進仕爾¶
　　碩䑕¶
刺重斂也國人刺其君重斂蠶食于民不修其政貪而¶
畏人若大䑕也¶
　唐¶
　　蟋蟀¶
刺晉僖公也儉不中禮故作是詩以閔之欲其及時以¶
禮自虞樂也此晉也而謂之唐本其風俗憂深思逺儉¶
<pb:KR3j0185_WYG_001-44a>¶
而用禮乃有堯之遺風焉¶
　　山有樞¶
刺晉昭公也不能修道以正其國有財不能用有鐘鼓¶
不能以自樂有朝廷不能洒掃政荒民散将以危亡¶
四隣謀取其國家而不能知國人作詩以刺之¶
　　揚之水¶
刺晉昭公也昭公分國以封沃沃盛強昭公㣲弱國人¶
将叛而歸沃焉¶
<pb:KR3j0185_WYG_001-44b>¶
　　椒聊¶
刺晉昭公也君子見沃之盛彊能修其政知其蕃衍盛¶
大子孫将有晉國焉¶
　　綢繆¶
刺晉亂也國亂則昏姻不得其時焉¶
　　杕杜¶
刺時也君不能親其宗族骨肉離散獨居而無兄弟將¶
為沃所并爾¶
<pb:KR3j0185_WYG_001-45a>¶
　　羔裘¶
刺時也晉人刺其在位不恤其民也¶
　　鴇羽¶
刺時也昭公之後大亂五世君子下從征役不得養其¶
父母而作是詩也¶
　　無衣¶
美晉武公也武公始并晉國其大夫為之請命于天子¶
之使而作是詩也¶
<pb:KR3j0185_WYG_001-45b>¶
　　有杕之杜¶
刺晉武公也武公寡特兼其宗族而不求賢以自輔焉¶
　　葛生¶
刺晉獻公也好攻戰則國人多喪矣¶
　　采苓¶
刺晉獻公也獻公好聽讒焉¶
　秦¶
　　車鄰¶
<pb:KR3j0185_WYG_001-46a>¶
美秦仲也秦仲始大有車馬禮樂侍御之好焉¶
　　駟驖¶
美襄公也始命有田狩之事園囿之樂焉¶
　　小戎¶
美襄公也備其兵甲以討西戎西戎方彊而征伐不休¶
國人則矜其車甲婦人能閔其君子焉¶
　　蒹葭¶
刺襄公也未能用周禮将無以固其國焉¶
<pb:KR3j0185_WYG_001-46b>¶
　　終南¶
戒襄公也能取周地始為諸侯受顯服大夫美之故作¶
是詩以戒勸之¶
　　黄鳥¶
哀三良也國人刺穆公以人從死而作是詩也¶
　　晨風¶
刺康公也忘穆公之業始棄其賢臣焉¶
　　無衣¶
<pb:KR3j0185_WYG_001-47a>¶
刺用兵也秦人刺其君好攻戰亟用兵而不與民同欲¶
焉¶
　　渭陽¶
康公念母也康公之母晉獻公之女文公遭驪姬之難¶
未反而秦姬卒穆公納文公康公時為太子贈送文公¶
于渭之陽念母之不見也我見舅氏如母存焉及其即¶
位思而作是詩也¶
　　權輿¶
<pb:KR3j0185_WYG_001-47b>¶
刺康公也忘先君之舊臣與賢者有始而無終也¶
　陳¶
　　宛丘¶
刺幽公也淫荒昏亂游蕩無度焉¶
　　東門之枌¶
疾亂也幽公滛荒風化之所行男女棄其舊業亟㑹於¶
道路歌舞于市井爾¶
　　衡門¶
<pb:KR3j0185_WYG_001-48a>¶
誘僖公也愿而無立志故作是詩以誘掖其君也¶
　　東門之池¶
刺時也疾其君之滛昏而思賢女以配君子也¶
　　東門之楊¶
刺時也昏姻失時男女多違親迎女猶有不至者也¶
　　墓門¶
刺陳佗也陳佗無良師傅以至于不義惡加于萬民焉¶
　　防有鵲巢¶
<pb:KR3j0185_WYG_001-48b>¶
憂讒賊也宣公多信讒君子憂懼焉¶
　　月出¶
刺好色也在位不好徳而說美色焉¶
　　株林¶
刺靈公也滛于夏姬驅馳而往朝夕不休息焉¶
　　澤陂¶
刺時也言靈公君臣滛于其國男女相說憂思感傷焉¶
　檜¶
<pb:KR3j0185_WYG_001-49a>¶
　　羔裘¶
大夫以道去其君也國小而迫君不用道好絜其衣服¶
逍遥遊燕而不能自強于政治故作是詩也¶
　　素冠¶
刺不能三年也¶
　　隰有萇楚¶
疾恣也國人疾其君之滛恣而思無情慾者也¶
　　匪風¶
<pb:KR3j0185_WYG_001-49b>¶
思周道也國小政亂憂及禍難而思周道焉¶
　曹¶
　　蜉蝣¶
刺奢也昭公國小而迫無法以自守好奢而任小人将¶
無所依焉¶
　　候人¶
刺近小人也共公逺君子而好近小人焉¶
　　鳲鳩¶
<pb:KR3j0185_WYG_001-50a>¶
刺不壹也在位無君子用心之不壹也¶
　　下泉¶
思治也曹人疾共公侵刻下民不得其所憂而思明王¶
賢伯也¶
　豳¶
　　七月¶
陳王業也周公遭變故陳后稷先公風化之所由致王¶
業之艱難也¶
<pb:KR3j0185_WYG_001-50b>¶
　　鴟鴞¶
周公救亂也成王未知周公之志公乃為詩以遺王名¶
之曰鴟鴞焉¶
　　東山¶
周公東征也周公東征三年而歸勞歸士大夫美之故¶
作是詩也一章言其完也二章言其思也三章言其室¶
家之望女也四章樂男女之得及時也君子之于人序¶
其情而閔其勞所以說也說以使民民忘其死其惟東¶
<pb:KR3j0185_WYG_001-51a>¶
山乎¶
　　破斧¶
美周公也周大夫以惡四國焉¶
　　伐柯¶
美周公也周大夫刺朝廷之不知也¶
　　九罭¶
美周公也周大夫刺朝廷之不知也¶
　　狼䟦¶
<pb:KR3j0185_WYG_001-51b>¶
美周公也周公攝政逺則四國流言近則王不知周大¶
夫美其不失其聖也¶
　小雅¶
　　鹿鳴¶
燕羣臣嘉賔也既飲食之又實幣帛筐篚以将其厚意¶
然後忠臣嘉賔得盡其心矣¶
　　四牡¶
勞使臣之來也有功而見知則說矣¶
<pb:KR3j0185_WYG_001-52a>¶
　　皇皇者蕐¶
君遣使臣也送之以禮樂言逺而有光華也¶
　　常棣¶
燕兄弟也閔管蔡之失道故作常棣焉¶
　　伐木¶
燕朋友故舊也自天子至于庶人未有不須友以成者¶
親親以睦友賢不棄不遺故舊則民徳歸厚矣¶
　　天保¶
<pb:KR3j0185_WYG_001-52b>¶
下報上也君能下下以成其政臣能歸美以報其上焉¶
　　采薇¶
遣戍役也文王之時西有昆夷之患北有玁狁之難以¶
天子之命命将率遣戍役以守衛中國故歌采薇以遣¶
之出車以勞還杕杜以勤歸也¶
　　出車¶
勞還率也¶
　　杕杜¶
<pb:KR3j0185_WYG_001-53a>¶
勞還役也¶
　　魚麗¶
美萬物盛多能備禮也文武以天保以上治内采薇以¶
下治外始于憂勤終于逸樂故美萬物盛多可以告于¶
神明矣¶
　　南陔¶
孝子相戒以養也¶
　　白華¶
<pb:KR3j0185_WYG_001-53b>¶
孝子之絜白也¶
　　華黍¶
時和嵗豐宜黍稷也有其義而亡其辭¶
　　南有嘉魚¶
樂與賢也太平君子至誠樂與賢者共之也¶
　　南山有臺¶
樂得賢也得賢則能為邦家立太平之基矣¶
　　由庚¶
<pb:KR3j0185_WYG_001-54a>¶
萬物得由其道也¶
　　崇丘¶
萬物得極其髙大也¶
　　由儀¶
萬物之生各得其宜也有其義而亡其辭¶
　　蓼蕭¶
澤及四海也¶
　　湛露¶
<pb:KR3j0185_WYG_001-54b>¶
天子燕諸侯也¶
　　彤弓¶
天子錫有功諸侯也¶
　　菁菁者莪¶
樂育材也君子能長育人材則天下喜樂之矣¶
　　六月¶
宣王北伐也鹿鳴廢則和樂缺矣四牡廢則君臣缺矣¶
皇皇者蕐廢則忠信缺矣常棣廢則兄弟缺矣伐木廢¶
<pb:KR3j0185_WYG_001-55a>¶
則朋友缺矣天保廢則福禄缺矣采薇廢則征伐缺矣¶
出車廢則功力缺矣杕杜廢則師衆缺矣魚麗廢則法¶
度缺矣南陔廢則孝友缺矣白華廢則亷恥缺矣華黍¶
廢則蓄積缺矣由庚廢則隂陽失其道理矣南有嘉魚¶
廢則賢者不安下不得其所矣崇丘廢則萬物不遂矣¶
南山有臺廢則為國之基隊矣由儀廢則萬物失其道¶
理矣蓼蕭廢則恩澤乖矣湛露廢則萬國離矣彤弓廢¶
則諸夏衰矣菁菁者莪廢則無禮儀矣小雅盡廢則四¶
<pb:KR3j0185_WYG_001-55b>¶
夷交侵中國微矣¶
　　采芑¶
宣王南征也¶
　　車攻¶
宣王復古也宣王能内修政事外攘夷狄復文王之境¶
土修車馬備器械復㑹諸侯于東都因田獵而選車徒¶
焉¶
　　吉日¶
<pb:KR3j0185_WYG_001-56a>¶
美宣王田也能慎微接下無不自盡以奉其上焉¶
　　鴻雁¶
美宣王也萬民離散不安其居而能勞來還定安集之¶
至于矜寡無不得其所焉¶
　　庭燎¶
美宣王也因以箴之¶
　　沔水¶
規宣王也¶
<pb:KR3j0185_WYG_001-56b>¶
　　鶴鳴¶
誨宣王也¶
　　祈父¶
刺宣王也¶
　　白駒¶
大夫刺宣王也¶
　　黄鳥¶
刺宣王也¶
<pb:KR3j0185_WYG_001-57a>¶
　　我行其野¶
刺宣王也¶
　　斯干¶
宣王考室也¶
　　無羊¶
宣王考牧也¶
　　節南山¶
家父刺幽王也¶
<pb:KR3j0185_WYG_001-57b>¶
　　正月¶
大夫刺幽王也¶
　　十月之交¶
大夫刺幽王也¶
　　雨無正¶
大夫刺幽王也雨自上下者也衆多如雨而非所以為¶
政也¶
　　小旻¶
<pb:KR3j0185_WYG_001-58a>¶
大夫刺幽王也¶
　　小宛¶
大夫刺幽王也¶
　　小弁¶
刺幽王也太子之傅作焉¶
　　巧言¶
刺幽王也大夫傷于䜛故作是詩也¶
　　何人斯¶
<pb:KR3j0185_WYG_001-58b>¶
蘇公刺暴公也暴公為卿士而譛蘇公焉故蘇公作是¶
詩以絶之¶
　　巷伯¶
刺幽王也寺人傷于䜛故作是詩也¶
　　谷風¶
刺幽王也天下俗薄朋友道絶焉¶
　　蓼莪¶
刺幽王也民人勞苦孝子不得終養爾¶
<pb:KR3j0185_WYG_001-59a>¶
　　大東¶
刺亂也東國困于役而傷于財譚大夫作是詩以告病焉¶
　　四月¶
大夫刺幽王也在位貪殘下國構禍怨亂並興焉¶
　　北山¶
大夫刺幽王也役使不均已勞于從事而不得養其父母焉¶
　　無将大車¶
大夫悔將小人也¶
<pb:KR3j0185_WYG_001-59b>¶
　　小明¶
大夫悔仕于亂世也¶
　　鼓鐘¶
刺幽王也¶
　　楚茨¶
刺幽王也政煩賦重田莱多荒饑饉降喪民卒流亡祭¶
祀不饗故君子思古焉¶
　　信南山¶
<pb:KR3j0185_WYG_001-60a>¶
刺幽王也不能修成王之業疆理天下以奉禹功故君¶
子思古焉¶
　　甫田¶
刺幽王也君子傷今而思古焉¶
　　大田¶
刺幽王也言矜寡不能自存焉¶
　　瞻彼洛矣¶
刺幽王也思古明王能爵命諸侯賞善罰惡焉¶
<pb:KR3j0185_WYG_001-60b>¶
　　裳裳者蕐¶
刺幽王也古之仕者世禄小人在位則䜛諂並進棄賢¶
者之類絶功臣之世焉¶
　　桑扈¶
刺幽王也君臣上下動無禮文焉¶
　　鴛鴦¶
刺幽王也思古明王交于萬物有道自奉養有節焉¶
　　頍弁¶
<pb:KR3j0185_WYG_001-61a>¶
諸公刺幽王也暴戾無親不能燕樂同姓親睦九族孤¶
危將亡故作是詩也¶
　　車牽¶
大夫刺幽王也褒姒嫉妒無道並進䜛巧敗國徳澤不¶
加于民周人思得賢女以配君子故作是詩也¶
　　青蠅¶
大夫刺幽王也¶
　　賔之初筵¶
<pb:KR3j0185_WYG_001-61b>¶
衛武公刺時也幽王荒廢媟近小人飲酒無度天下化¶
之君臣上下沈湎滛液武公既入而作是詩也¶
　　魚藻¶
刺幽王也言萬物失其性王居鎬京將不能以自樂故¶
君子思古之武王焉¶
　　采菽¶
刺幽王也侮慢諸侯諸侯來朝不能錫命以禮數徵㑹¶
之而無信義君子見㣲而思古焉¶
<pb:KR3j0185_WYG_001-62a>¶
　　角弓¶
父兄刺幽王也不親九族而好䜛佞骨肉相怨故作是¶
詩也¶
　　菀柳¶
刺幽王也暴虐無親而刑罰不中諸侯皆不欲朝言王¶
者之不可朝事也¶
　　都人士¶
周人刺衣服無常也古者長民衣服不貳從容有常以¶
<pb:KR3j0185_WYG_001-62b>¶
齊其民則民歸壹傷今不復見古人也¶
　　采緑¶
刺怨曠也幽王之時多怨曠者也¶
　　黍苗¶
刺幽王也不能膏潤天下卿士不能行召伯之職焉¶
　　隰桑¶
刺幽王也小人在位君子在野思見君子盡心以事之¶
　　白蕐¶
<pb:KR3j0185_WYG_001-63a>¶
周人刺幽后也幽王取申女以為后又得褒姒而黜申¶
后故下國化之以妾為妻以孽代宗而王弗能治周人¶
為之作是詩也¶
　　緜蠻¶
㣲臣刺亂也大臣不用仁心遺忘微賤不肯飲食教載¶
之故作是詩也¶
　　瓠葉¶
大夫刺幽王也上棄禮而不能行雖有牲牢&KR1776;餼不肯¶
<pb:KR3j0185_WYG_001-63b>¶
用也故思古之人不以微薄廢禮焉¶
　　漸漸之石¶
下國刺幽王也戎狄叛之荆舒不至乃命將率東征役¶
久病在外故作是詩也¶
　　苕之蕐¶
大夫閔時也幽王之時西戎東夷交侵中國師旅並起¶
因之以饑饉君子閔周室之將亡傷已逢之故作是詩¶
也¶
<pb:KR3j0185_WYG_001-64a>¶
　　何草不黄¶
下國刺幽王也四夷交侵中國背叛用兵不息視民如¶
禽獸君子憂之故作是詩也¶
　大雅¶
　　文王¶
文王受命作周也¶
　　大明¶
文王有明徳故天復命武王也¶
<pb:KR3j0185_WYG_001-64b>¶
　　緜¶
文王之興本由太王也¶
　　棫樸¶
文王能官人也¶
　　旱麓¶
受祖也周之先祖世修后稷公劉之業太王王季申以¶
百福干禄焉¶
　　思齊¶
<pb:KR3j0185_WYG_001-65a>¶
文王所以聖也¶
　　皇矣¶
美周也天監代殷莫若周周世世修徳莫若文王¶
　　靈臺¶
民始附也文王受命而民樂其有靈徳以及鳥獸昆蟲¶
焉¶
　　下武¶
繼文也武王有聖徳復受天命能昭先人之功焉¶
<pb:KR3j0185_WYG_001-65b>¶
　　文王有聲¶
繼伐也武王能廣文王之聲卒其伐功也¶
　　生民¶
尊祖也后稷生于姜嫄文武之功起于后稷故推以配¶
天焉¶
　　行葦¶
忠厚也周家忠厚仁及艸木故能内睦九族外尊事黄¶
耉養老乞言以成其福禄焉¶
<pb:KR3j0185_WYG_001-66a>¶
　　既醉¶
太平也醉酒飽徳人有士君子之行焉¶
　　鳬鷖¶
守成也太平之君子能持盈守成神祇祖考安樂之也¶
　　假樂¶
嘉成王也¶
　　公劉¶
召康公戒成王也成王将涖政戒以民事美公劉之厚¶
<pb:KR3j0185_WYG_001-66b>¶
于民而獻是詩也¶
　　泂酌¶
召康公戒成王也言皇天親有德饗有道也¶
　　卷阿¶
召康公戒成王也言求賢用吉士也¶
　　民勞¶
召穆公刺厲王也¶
　　板¶
<pb:KR3j0185_WYG_001-67a>¶
凡伯刺厲王也¶
　　蕩¶
召穆公傷周室大壊也厲王無道天下蕩蕩無綱紀文¶
章故作是詩也¶
　　抑¶
衛武公刺厲王亦以自警也¶
　　桑柔¶
芮伯刺厲王也¶
<pb:KR3j0185_WYG_001-67b>¶
　　雲漢¶
仍叔美宣王也宣王承厲王之烈内有撥亂之志遇烖¶
而懼側身修行欲銷去之天下喜于王化復行百姓見¶
憂故作是詩也¶
　　崧髙¶
尹吉甫美宣王也天下復平能建國親諸侯褒賞申伯¶
焉¶
　　烝民¶
<pb:KR3j0185_WYG_001-68a>¶
尹吉甫美宣王也任賢使能周室中興焉¶
　　韓奕¶
尹吉甫美宣王也能錫命諸侯¶
　　江漢¶
尹吉甫美宣王也能興衰撥亂命召公平淮夷¶
　　常武¶
召穆公美宣王也有常徳以立武事因以為戒然¶
　　瞻卬¶
<pb:KR3j0185_WYG_001-68b>¶
凡伯刺幽王大壊也¶
　　召旻¶
凡伯刺幽王大壊也旻閔也閔天下無如召公之臣也¶
　周頌¶
　　清廟¶
祀文王也周公既成洛邑朝諸侯率以祀文王焉¶
　　維天之命¶
太平告文王也¶
<pb:KR3j0185_WYG_001-69a>¶
　　維清¶
奏象舞也¶
　　烈文¶
成王即政諸侯助祭也¶
　　天作¶
祀先王先公也¶
　　昊天有成命¶
郊祀天地也¶
<pb:KR3j0185_WYG_001-69b>¶
　　我將¶
祀文王於明堂也¶
　　時邁¶
廵守告祭柴望也¶
　　執競¶
祀武王也¶
　　思文¶
后稷配天也¶
<pb:KR3j0185_WYG_001-70a>¶
　　臣工¶
諸侯助祭遣于廟也¶
　　噫嘻¶
春夏祈榖于上帝也¶
　　振鷺¶
二王之後來助祭也¶
　　豐年¶
秋冬報也¶
<pb:KR3j0185_WYG_001-70b>¶
　　有瞽¶
始作樂而合乎祖也¶
　　潜¶
季冬薦魚春獻鮪也¶
　　雝¶
禘太祖也¶
　　載見¶
諸侯始見乎武王廟也¶
<pb:KR3j0185_WYG_001-71a>¶
　　有客¶
微子來見祖廟也¶
　　武¶
奏大武也¶
　　閔予小子¶
嗣王朝于廟也¶
　　訪落¶
嗣王謀于廟也¶
<pb:KR3j0185_WYG_001-71b>¶
　　敬之¶
羣臣進戒嗣王也¶
　　小毖¶
嗣王求助也¶
　　載芟¶
春籍田而祈社稷也¶
　　良耜¶
秋報社稷也¶
<pb:KR3j0185_WYG_001-72a>¶
　　絲衣¶
繹賔尸也髙子曰靈星之尸也¶
　　酌¶
告成大武也言能酌先祖之道以養天下也¶
　　桓¶
講武類禡也桓武志也¶
　　賚¶
大封于廟也賚予也言所以錫予善人也¶
<pb:KR3j0185_WYG_001-72b>¶
　　般¶
廵守而祀四岳河海也¶
　魯頌¶
　　駉¶
頌僖公也僖公能遵伯禽之法儉以足用寛以愛民務¶
農重榖牧于坰野魯人尊之于是季孫行父請命于周¶
而史克作是頌¶
　　有駜¶
<pb:KR3j0185_WYG_001-73a>¶
頌僖公君臣之有道也¶
　　泮水¶
頌僖公能修泮宫也¶
　　閟宫¶
頌僖公能復周公之宇也¶
　商頌¶
　　那¶
祀成湯也微子至于戴公其間禮樂廢壊有正考甫者¶
<pb:KR3j0185_WYG_001-73b>¶
得商頌十二篇于周之大師以那為首¶
　　烈祖¶
祀中宗也¶
　　𤣥鳥¶
祀髙宗也¶
　　長發¶
大禘也¶
　　殷武¶
<pb:KR3j0185_WYG_001-74a>¶
祀髙宗也¶
　¶
　¶
　¶
　¶
　¶
　¶
　¶
<pb:KR3j0185_WYG_001-74b>¶
　¶
　¶
　¶
　¶
　¶
　¶
　¶
　説郛卷一中¶
#+PROPERTY: JUAN 卷一下
<pb:KR3j0185_WYG_001-75a>¶
欽定四庫全書¶
　説郛卷一下　　　　　　明　陶宗儀　撰¶
　　詩傳(端木賜/)¶
　　周南¶
文王之妃姒氏思得淑女以共内職賦闗睢子曰闗睢¶
哀而不傷樂而不滛能正其心則無怨嫉邪辟之思心¶
正而身修身修而家齊家齊而國治國治而天下平故¶
用之鄉人用之邦國其奏樂也必歌闗睢以亂之所以¶
<pb:KR3j0185_WYG_001-75b>¶
風天下也詩之義六一曰風二曰賦三曰比四曰興五¶
曰疋六曰頌闗睢兼比興以賦而為風之首焉是王化¶
之本也¶
太姒將歸寧而賦葛□子曰貴而能勤富而能儉䟽而¶
能孝可以觀化矣¶
周人美后妃之徳終始歸道賦桃夭子曰宜其家人而¶
後可以教國人見君子之修其身矣¶
周人慶文王之多男而賦&KR0977;斯¶
<pb:KR3j0185_WYG_001-76a>¶
周人美其公子之多仁也賦麟趾¶
文王遣使求賢而閔行役之囏也勞之以卷耳¶
文王得良臣于野周人美之賦兔罝¶
南國諸侯慕文王之徳而歸心于周賦樛木¶
受辛無道商人慕文王而歸之賦汝墳¶
文王化行南國男女知禮詩人美之賦廣漢¶
文王之時萬民和樂童兒歌謡賦芣㠯¶
　　召南¶
<pb:KR3j0185_WYG_001-76b>¶
公子歸于諸侯國人觀焉賦鵲巢¶
諸侯之夫人勤于寴蠶國人美之賦采蘩¶
諸侯之夫人終容其媵也賦江有汜¶
大夫貞而能儉忠乎公室國史美之賦羔羊¶
内子勤于祭祀國史美之賦采蘋¶
召公宣布主命諸侯服焉賦殷其靁¶
南國之大夫聘于京師睹召公而歸心焉賦草蟲¶
小臣奉使而勤勞于公賦小星¶
<pb:KR3j0185_WYG_001-77a>¶
虞人克舉其職國史美之賦鄒虞¶
召南之人安於治(闕/)　　時擇(闕/)賦摽有梅¶
野人求昏而不能其禮女氐拒之賦野有死麕¶
野人强昏不得而訟女氏(闕/)終之賦行露¶
召康公勤于勞民燕人懐之賦甘棠¶
　　魯¶
周公孫于魯殷人畔公憂王室勸王修政以備之賦鴟¶
鴞¶
<pb:KR3j0185_WYG_001-77b>¶
周公帥師征殷三年克之勞其歸士賦東山¶
周公居于魯魯人觀焉賦狼䟦¶
周公歸于周魯人欲留之弗克賦九罭¶
周人思周公而賦伐柯¶
周人(闕/)　　賦破斧¶
僖公城楚丘以備戎史克頌之賦楚宫¶
僖公(闕/)　　　　　賦駉¶
僖公獻捷于太廟史克(闕/)　賦泮水¶
<pb:KR3j0185_WYG_001-78a>¶
僖公(闕/)　　　克頌之賦有駜¶
僖公八年始用郊禘史克(闕/)　賦閟宫¶
　　邶¶
管尗封于邶與蔡尗霍尗康尗監殷四國害周公康尗¶
諫不聽三尗遂以殷畔康尗憂王室賦柏舟子曰仁矣¶
吾於柏舟見匹夫不可奪志也¶
管尗将畔大夫諫之賦雄雉¶
管尗以殷畔邶人風之賦匏有苦葉¶
<pb:KR3j0185_WYG_001-78b>¶
管尗以殷畔仕者苦之賦北門¶
邶之伶柬心乎王室賦柬兮(柬伶人名/)¶
邶風危亂(闕/)民去之賦北風¶
(闕/)　良婦棄於夫賦谷風¶
(闕/)　寡母欲去而子自訟焉賦凱風¶
時不尚徳(闕/)　陳古以風之賦靜女¶
　　&KR0352;¶
三尗冓周公&KR0352;人風之賦墻有茨¶
<pb:KR3j0185_WYG_001-79a>¶
三尗不義&KR0352;人刺之賦相鼠¶
三尗以殷畔遂伐衛&KR0352;人從軍其妻念之賦伯兮¶
&KR0352;人美其君子不仕亂邦賦考槃子曰見遯世而無悶¶
矣¶
朋友相贈賦木𤓰子曰見苞苴之禮行焉¶
(闕/)子不孫&KR0352;人刺之賦芄蘭¶
國亂民貧君子傷之賦有狐子曰見惻隠之仁焉¶
女歸非禮衰而見棄刺之賦氓¶
<pb:KR3j0185_WYG_001-79b>¶
　　衛¶
衛世子餘未立而卒共姜誓以守志賦柏舟¶
衛武公好學明徳國人美之賦淇澳¶
武公好賢樂善國人美之賦干旄¶
衛荘公取于齊夫人賢而不禮焉國人閔之賦碩人¶
衛荘公之嬖人生州吁好兵荘姜憂之賦緑衣¶
荘姜見怒於公賦終風¶
衛州吁弑其君桓公荘姜歸于齊賦日月¶
<pb:KR3j0185_WYG_001-80a>¶
戴媯歸于陳荘姜贈之于野賦燕燕¶
州吁求寵于諸侯使公孫文仲帥師及宋公諸侯魯人¶
蔡人伐鄭衛人怨之賦擊鼓¶
衛宣公納伋之妻國人惡之賦新臺¶
宣公殺其世子伋及母弟夀衛人傷之賦二子乗舟¶
宣姜不閑於禮衛人風之賦君子偕老¶
衛昭伯無禮於姜國人惡之賦□之賁賁¶
公室無禮衛人刺之賦采唐¶
<pb:KR3j0185_WYG_001-80b>¶
狄入衛衛戴公次于漕許穆姬閔之賦載馳¶
宋桓姬閔衛之破也賦泉水¶
宋桓&KR0078;之媵和其小君之賦賦竹竿¶
宋桓&KR0078;歸于衛思襄公賦河廣¶
狄侵黎黎侯出奔衛衛穆公不禮焉黎人怨之賦旄丘¶
黎大夫勸其君以歸國賦式微¶
衛靈公召子都于宋國人譏之賦蝃蝀¶
　　王¶
<pb:KR3j0185_WYG_001-81a>¶
王世子宜臼弑其君幽王自立于雒尹伯封過西都而¶
傷之賦黍離¶
荆伐申平王以周師戍申周人怨之賦&KR2885;之水¶
戍者不歸室家思怨賦君子于役¶
平王之族流散而(闕/)賦葛藟¶
東遷學廢君子傷之賦子䘳¶
桓王(闕/)　　卒苦之賦何草不黄¶
周人從征賦嶃嶃之石¶
<pb:KR3j0185_WYG_001-81b>¶
周人從軍室家念之賦采菉¶
周人行役而訊其室家賦大車¶
齊襄公(闕/)　　王周人恥之賦何彼穠矣¶
(闕/)王棄賢大夫風之賦唐棣¶
留子賢而退隠周人慕之賦丘中¶
(闕/)王好䜛大夫憂之賦采葛¶
大夫(闕/)　周人諫之賦無将大車¶
(闕/)王好音大夫風之賦君子陽陽¶
<pb:KR3j0185_WYG_001-82a>¶
民適異國(闕/)　　賦黄鳥¶
士就寴(下十字皆半闕當云戚/而莫之恤賦我行其埜)¶
王室亂人不(闕/)生賦苕之&KR1191;¶
京師饑(闕/)流而怨賦中谷¶
萇𢎞忠於王晉趙鞅殺之周人傷之賦有兔¶
　　齊¶
齊大夫相戒以勤于公賦東方未明¶
襄公好田大夫風之賦盧¶
<pb:KR3j0185_WYG_001-82b>¶
齊俗習於田賦營¶
公子小白適莒齊人慕之賦丰¶
魯桓公㑹襄公于濼遂與夫人姜氏如齊齊人刺之賦¶
敞笱¶
襄公留姜氏于齊魯桓公不能制齊人刺之賦南山¶
襄公伐衛姜氏㑹之于師齊人刺之賦載敺¶
魯荘公㑹齊大夫狩于禚齊人譏之賦猗嗟¶
齊桓公相管仲以匡天下齊人美之賦風雨¶
<pb:KR3j0185_WYG_001-83a>¶
桓公好内衛&KR0078;箴之賦鷄鳴¶
荘公無禮齊人刺之賦東方之日¶
景公欲求諸侯大夫風之賦甫田¶
齊俗昏禮不寴迎君子譏之賦著¶
　　魏¶
魏之君子(闕/)　　　　　美之賦伐檀¶
魏之君子(闕/)　　　賦十畆之間¶
魏之君子訓民孝弟賦杕杜¶
<pb:KR3j0185_WYG_001-83b>¶
魏人(闕/)　　　　　　　賦陟岵¶
魏人憂其國(闕/)　　　賦園有桃¶
魏人困於(闕/)　　　其國賦碩䑕¶
魏人苦於征(闕/)　　　　賦鴇羽¶
魏之内子(闕/)　　　　　怨之賦葛屨¶
　　唐¶
唐(闕/)　　　　　賦蟋蟀¶
唐侯(闕/)　　　　　　賦山有樞¶
<pb:KR3j0185_WYG_001-84a>¶
曲沃盛(闕/)　　　　　憂之賦椒聊¶
曲沃盛彊(闕/)　　　賦&KR2885;之水¶
曲沃偁弑其三(闕處隠隠可見葢/君僖王命為五字)晉侯唐人刺之賦無¶
衣¶
晉人久於從(闕/)　　　　　賦葛生¶
晉獻公好讒(闕/)　　　賦采苓¶
晉文公好賢(闕/)　　　　　　賦杕杜¶
臼季遇郤缺于冀薦于文公(闕/)人美之賦野有蔓草¶
<pb:KR3j0185_WYG_001-84b>¶
晉大夫賢(闕/)　美之賦羔求¶
晉大夫(闕/)　　　　　譏之賦彼汾¶
晉亂民窮(闕/)　　　　　傷之賦綢繆¶
　　曹¶
曹尗振(闕/)　　　　　　之賦尸鳩¶
曹之君(闕/)　　　賦下泉¶
曹(闕/)　　　　　賦蜉蝣¶
曹(闕/)　　　　　　風候人¶
<pb:KR3j0185_WYG_001-85a>¶
　　鄶¶
鄶(闕/)　　　　　　　　之賦羔求¶
鄶之君子(闕/)　　　賦匪風¶
鄶人困於(闕/)　　賦長楚¶
䘮亂不終(闕/)　　　賦素冠¶
鄶人兄弟相棄(闕/)　　　　賦&KR2885;之水¶
鄶人夫婦相棄(闕/)　　　賦大路¶
　　鄭¶
<pb:KR3j0185_WYG_001-85b>¶
鄭武公養賢而賦緇衣子曰於緇衣見好賢之至也¶
鄭武公封弟段于京祭足諫之不聽大夫風之賦將仲¶
子¶
大尗段多才而好勇鄭人愛之賦尗于田¶
段不義而得衆鄭人歸之賦大尗¶
鄭世子忽辭昏於齊祭仲諫之賦有女同車¶
公子互爭齊楚交伐鄭國大亂其臣謀欲諫而救之賦¶
籜兮¶
<pb:KR3j0185_WYG_001-86a>¶
鄭文公使髙克禦狄于境不召師潰大夫憂之賦清人¶
鄭靈公棄其世臣而任狂狡子良憂之賦扶胥¶
子良諫用狂狡靈公不聽將去其國賦狡童¶
子良去國不忘諫君賦褰裳¶
鄭靈公好倡國人化(闕/)　子譏之賦溱洧¶
子皮為政忠直文武子産美之賦羔裘¶
夫婦相戒以勤生樂善(闕/)　美之賦女曰鷄鳴¶
鄭有貞士宜其(闕/)　　　　俗賦出其東門¶
<pb:KR3j0185_WYG_001-86b>¶
　　陳¶
陳(闕/)　　　　　賦宛丘¶
陳之(闕/)　　　　　賦衡門¶
陳靈公如夏氏(闕/)　　之賦株林¶
孔寧儀行父從君(闕/)　泄冶刺之賦墓門¶
陳靈公聽讒囚泄冶内子憂之賦防有鵲巢¶
陳殺其大夫泄冶(闕/)　傷之賦澤陂¶
陳(闕/)　　　　　　賦東門之枌¶
<pb:KR3j0185_WYG_001-87a>¶
陳(闕/)　　　　　　　　　之賦東門之池¶
朋友(闕/)　　　　　　賦東門之楊¶
朋友(闕/)　　　　賦月出¶
　　秦¶
秦襄公以王命征戎周人赴之賦無衣¶
襄公遣大夫征戎而勞之賦小戎¶
襄公伐戎初命為秦伯國人榮之賦車鄰¶
襄公克戎始取周地秦人矜之賦終南¶
<pb:KR3j0185_WYG_001-87b>¶
襄公始有田□之事秦人喜之賦駟驖¶
晉重耳入于晉秦穆公送之賦渭陽¶
康公葬穆公以子車氏三子殉秦人哀之賦黄鳥¶
君子隠于川上(闕/)　慕之賦兼葭¶
(闕/)　　　　　　賦晨風¶
(闕/)　　　　　　　賦權輿¶
　　小疋¶
周公制作禮樂用之燕享有小疋焉(闕/)鶴鳴(闕/)　所以¶
<pb:KR3j0185_WYG_001-88a>¶
修身也(闕/)鹿鳴伐木菁莪隰桑白駒皆所以燕賢也常¶
棣燕兄弟也頍&KR0034;燕寴戚也魚麗嘉魚瓠葉皆所以燕¶
大臣也南山有臺天保大臣所以報王也煌華遣使臣¶
也四牡勞使臣之勤也杕杜勞戍也邠風陳農政也南¶
山楚茨甫田皆所以勸農也大田農夫所以報上也斯¶
干落寴宫也鴻鴈懐流人也蓼蕭常常者&KR1191;湛露彤弓¶
桑鳸采菽皆天子之燕諸侯也瞻彼洛矣鴛鴦魚藻皆¶
諸侯所以報天子也子曰凡為天下國家有九經修¶
<pb:KR3j0185_WYG_001-88b>¶
身則道立尊賢則不惑親親則諸父昆弟不怨敬大臣¶
則不眩體羣臣則士之報禮重子庶民則百姓勸來百¶
工則財用足柔逺人則四方歸之懐諸侯則天下畏之¶
斯周道之所以正乎¶
　　小疋續¶
宣王中興而小疋續焉六月北伐也出車勞將帥也采¶
薇勞師也采芑南征也黍苗城申也車工吉日閲武也¶
庭燎勤政也沔水念亂也無羊考牧也車牽樂新昏也¶
<pb:KR3j0185_WYG_001-89a>¶
　　小疋傳¶
昭王南(闕/)　　　　大夫憂之賦鼓鐘¶
圻招(闕/)　　道穆王西征祭公述民怨以諫賦圻招¶
懿王之(闕/)　　勞于王事賦北山¶
(闕/)王之時大夫避(闕/)　　　　　賦緜蠻¶
厲王信讒大夫憂之賦青蠅¶
厲王之時諸侯勞(闕/)　　賦小東¶
厲王不禮于諸侯(闕/)　相戒以避之賦菀柳¶
<pb:KR3j0185_WYG_001-89b>¶
厲王出居于彘(闕/)　　　賦小明¶
尹伯竒(闕/)　　後母鄰大夫閔之賦小弁¶
幽王(闕/)　　　　賦巷伯¶
大夫傷于(闕/)賦巧言¶
大(闕/)　　　賦小旻¶
(闕/)　　　　　　相戒賦鳲鳩¶
申后(闕/)　賦白華¶
兄弟不(闕/)　　　賦角弓¶
<pb:KR3j0185_WYG_001-90a>¶
皇父專政(闕/)　　　賦十月之交¶
(闕/)　　　　　思(闕/)　　　　　母賦蓼莪¶
衛武公(闕/)　　　賦賔之初筵¶
衛武(闕/)　　　　賦懿戒¶
(闕/)　　　　賦四月¶
西周□䢙(闕/)　　　大夫傷之賦正月¶
王室播遷大(闕/)　　　臣閔之賦雨無其極¶
桓公伐鄭(闕/)　　　家父諫之賦節¶
<pb:KR3j0185_WYG_001-90b>¶
朋友(闕/)　　　之賦谷風¶
君子懐(闕/)　　　賦都人士¶
　　大疋¶
周公制(闕/)　　　　㑹朝受(闕/)　　　有大疋焉文王¶
生民公劉□大明棫樸旱麓思齊皇矣靈臺大武文王¶
有聲行葦既醉鳬鷖嘉樂皆周(闕/)　　徳以訓成王也¶
泂酌卷阿(闕/)　　　王也¶
　　大疋續¶
<pb:KR3j0185_WYG_001-91a>¶
宣王中興大疋續焉雲漢(闕/)　　　　髙(闕/)¶
　伯(闕/)　　　　　　　伯也韓奕(闕/)¶
　　漢平(闕/)　　　　　　　也¶
大疋傳¶
吕穆公諫(闕/)　賦蕩¶
(闕/)　　　　　賦柔桑¶
(闕/)　　　　　賦民勞¶
(闕/)　　　　賦板¶
<pb:KR3j0185_WYG_001-91b>¶
(闕/)　　　　賦瞻卬¶
(闕/)　　　　賦召旻¶
　　周頌¶
周公(闕/)　　　　　　　　　　天之(闕/)　清(闕/)　思¶
文(闕/)¶
　　　廟(闕/)　　　　將(闕/)¶
　　烮(闕/)　　　　　　鷺(闕/)¶
　　子(闕/)　　　　　　　時(闕/)¶
<pb:KR3j0185_WYG_001-92a>¶
　　　　　　　　　　　　　般(闕/)¶
　　　　　武(闕/)　　　　　　　載見(闕/)¶
　　　　　瞽合(闕/)　　　　　　　　寢廟(闕/)¶
　　　　　　　成(闕/)　　　　　　　　　朝(闕/)¶
　　　　　　　　朝干(闕/)　　　　　　　　之¶
(闕/)　　　　　　　　之也(闕/)¶
　　　　　　　　　　　祀成王(闕/)　堂(闕/)¶
　　　臣工(闕/)　　　　執競(闕/)　　　　　成康¶
<pb:KR3j0185_WYG_001-92b>¶
(闕/)　　　　報(闕/)¶
　也(共闕二百/三十五字)¶
　　商頌(商頌五篇毛鄭韓孔吕/朱錯于魯頌之後非也)¶
宋公孫正(闕/)　　　　　　&KR0316;烮祖祀成湯(闕/)¶
大禘也𤣥鳥(闕/)　　　殷武祀髙宗也¶
<pb:KR3j0185_WYG_001-93a>¶
　　詩説(申培/)¶
　　周南¶
闗睢文王之妃太㚶思得淑女以充嬪御之職而供祭¶
祀賔客之事故作是詩首章於六義中為先比而後賦¶
也以下二章皆賦其事而寓比興之意¶
葛□此亦太姒所自作賦也¶
桃夭周人美后妃終始婦道之詩皆比而後賦也¶
&KR0977;斯美周室多男之詩興也¶
<pb:KR3j0185_WYG_001-93b>¶
麟止文王之子多仁賢美之皆比中有賦也¶
卷耳文王遣使求賢而勞之以詩首章先比而後賦也¶
後三章皆賦也¶
兎罝文王聞太顛閎夭散宜生皆賢人而舉之國史詠¶
其事而美之皆比而後賦也¶
樛木諸侯慕文王之徳而歸心焉故作此詩皆比而後¶
賦也¶
汝墳商人苦紂之虐歸心文王而作是詩首二章賦也¶
<pb:KR3j0185_WYG_001-94a>¶
末章興也¶
漢廣文王化行江漢而男女知禮國史美之而作是詩¶
皆比中有賦也¶
芣苢童兒鬭草嬉戲歌謠之詞賦也¶
　　召南¶
鵲巢諸侯嫁女其民觀焉即其事而賦之也¶
采蘩美夫人親蠶之詩賦也¶
江有汜諸侯之媵始不容於嫡終而進之故作是詩興¶
<pb:KR3j0185_WYG_001-94b>¶
也¶
羔羊美大夫之詩賦也¶
采蘋内子敬祀詩人賦之¶
殷其靁武王克商諸侯受命于周廟出就終南之館故¶
作此詩皆比而後賦也¶
草蟲南國大夫夏聘于周次于終南睹王室之多賢相¶
率以歸心焉賦也¶
小星小臣奉使行役之詩賦也¶
<pb:KR3j0185_WYG_001-95a>¶
鄒虞美虞人之詩賦也¶
摽有梅女父擇壻之詩興也¶
野麇昏婣惡無禮之詩賦也¶
行露強委禽而不受至於興訟大夫以禮斷之而國史¶
美之一章比也二章三章皆興也¶
甘棠燕人追美召公之詩賦也¶
　　魯¶
鴟鴞管叔及其羣弟流言于國周公避居於魯殷王禄¶
<pb:KR3j0185_WYG_001-95b>¶
父遂與十七國作亂周公憂之作此詩以貽成王欲王¶
省悟以備殷全篇以鳥之育子成巢者比先王之創業¶
而代之為言也¶
東山周公伐武庚既克而歸勞其從行之士故作此詩¶
皆賦中有興焉¶
狼䟦周公居于魯魯人睹其徳容而作是詩先比而後¶
賦也¶
伐柯管叔以殷圍衛大夫議迎周公乃作此詩一章全¶
<pb:KR3j0185_WYG_001-96a>¶
比也二章比而賦也¶
九罭周公歸於周魯人欲留之不可得作是詩興也¶
破斧周公至自征殷四國美之賦也¶
僖公城楚丘以備戎太史克美之賦也¶
駉史克美僖公考牧之詩賦也¶
泮宫僖公作泮宫而落其成太史克頌禱之詞前三章¶
皆賦其事以起興也下四章皆賦也¶
有駜燕飲而頌禱之詞興也¶
<pb:KR3j0185_WYG_001-96b>¶
閟宫魯僖公新作后稷文王之廟于太廟世室及孝惠¶
桓莊四寴廟之上而史克作詩以頌之非孔子所録也¶
十一章皆賦也¶
　　邶¶
柏舟康叔因管叔欲害周公挾武庚以叛憂之而作一¶
章興也下四章皆賦也¶
雄雉邶之臣諫管叔而作此一章二章皆興也三章四¶
章皆賦也¶
<pb:KR3j0185_WYG_001-97a>¶
匏有苦葉邶人刺管叔之詩一章比也二章興而比也¶
三章四章全比也¶
北門邶之仕者處危國事亂君因征役而出門賦之以¶
自嘆也¶
柬兮伶官心乎王室而自傷之詩前三章賦也末章興¶
也¶
北風邶人厭亂之詩皆比而賦也¶
谷風邶之良婦見棄于夫而作是詩一章比中有賦也¶
<pb:KR3j0185_WYG_001-97b>¶
二章賦也三章比而賦也四章比而後賦也五章六章¶
皆賦也¶
凱風邶人母不安其室七子自咎而作一章二章比而¶
賦也三章四章皆興也¶
靜女陳古諷今之詩賦也¶
　　&KR0352;¶
牆有茨&KR0352;人刺三監之詩興也¶
相鼠刺三叔之詩興也¶
<pb:KR3j0185_WYG_001-98a>¶
伯兮&KR0352;人有從武庚而伐衛者室家憂而作一章二章¶
賦也三章比而後賦也四章賦也¶
考槃美隠者之詩賦也¶
木𤓰朋友相贈之詩賦也¶
芄蘭刺霍叔也以童子僣成人之服比其不度徳量力¶
而助武庚作亂¶
有狐君子于寒夜見貧民與狐涉水而傷之賦也¶
氓淫婦為人所棄&KR0352;人述其事以刺之首二章皆賦也¶
<pb:KR3j0185_WYG_001-98b>¶
三四章皆興也五章賦也六章賦中有比也¶
　　衛¶
柏舟衛釐侯在位世子恭伯先卒恭姜守義齊武公欲¶
召之歸寧而嫁之恭姜不許故作此詩興也¶
淇奥美衛武公之詩興也¶
干旄美武公好賢賦也¶
碩人衛荘公娶于齊曰荘姜賢而公不禮焉國人閔之¶
而作是詩前一章賦也二章賦而比也三章賦也四章¶
<pb:KR3j0185_WYG_001-99a>¶
興也¶
緑衣衛荘公嬖人生州吁有寵而好兵荘姜憂之而作¶
前二章皆賦也三與四皆比而賦也¶
終風荘姜戒州吁公不悅姜憂而作詩四章皆比而後¶
賦也¶
日月州吁弑桓公荘姜大歸而作是詩賦也¶
燕燕荘姜與娣戴媯皆為州吁所逐同出衛野而别荘¶
姜作詩以贈媯焉前三章皆興也後一章賦也¶
<pb:KR3j0185_WYG_001-99b>¶
擊鼓州吁伐鄭國人怨之而作賦也¶
新臺衛宣公為伋娶婦而美築新臺而自納之衞人惡¶
之而賦其事也末章比中有賦也¶
二子乗舟宣公欲立少子朔使伋夀如齊而沉之于河¶
衛人傷之而作是詩賦也¶
君子偕老刺宣姜之詩賦也¶
□之奔奔刺宣姜與公子頑之詩興也¶
采唐宣姜召公子頑于公桑久處而遠送之國人刺之¶
<pb:KR3j0185_WYG_001-100a>¶
而作是詩興也¶
載馳許穆夫人閔衛之亾傷許之小力不能救思歸唁¶
其兄義又不得故賦是詩前二章皆賦也三章四章皆¶
興也¶
泉水宋桓夫人閔衛之破而作首興後皆賦也¶
竹竿宋桓夫人之媵和泉水而作首章興也二章三章¶
先比後賦也¶
河廣宋桓夫人生襄公而出歸于衛襄公即位夫人思¶
<pb:KR3j0185_WYG_001-100b>¶
之而義不可往故作此詩賦也¶
旄丘狄逐黎侯黎侯寓于衛衛穆公不克納黎大夫怨¶
之而作是詩一章興也二章三章四章賦也¶
式微黎侯失國而寓于衛其臣勸之歸賦也¶
蝃蝀衛靈公為南子召宋朝國人譏之二章皆先比而¶
後賦也末章賦也¶
　　王¶
黍離幽王伐申申侯逆戰于戲射王弑之立平王于申¶
<pb:KR3j0185_WYG_001-101a>¶
自申遷洛命秦伯帥師逐(闕/)　于鎬京尋遣尹伯封犒¶
秦伯之師過故宗廟宫室秦人皆墾為田咸生禾黍旁¶
皇不忍去故作此詩賦也¶
&KR2885;之水荆子討申侯弑幽王之罪伐申侵甫及許平王¶
遣兵戍之周人怨思而作興也¶
君子于役戍申者之妻所作賦也¶
葛藟王族流散而作興也¶
子䘳王室下衰學政廢弛弟子多倍其師君子傷之而¶
<pb:KR3j0185_WYG_001-101b>¶
作是詩賦也¶
何草不黄桓王之世伐滕薛唐杞諸國連嵗不息周人¶
苦之而作是詩前二章興也三章賦也末興也¶
嶃嶃之石桓王伐鄭將帥不堪勞苦而作是詩賦也¶
采菉周人從征其妻念之而作是詩賦也¶
大車周人從軍寓其室家之詩賦也¶
何彼穠矣齊襄公殺魯桓公荘王将平之使榮叔錫桓¶
公命因使荘公主昏以桓王之妺嫁襄公周人傷之焉¶
<pb:KR3j0185_WYG_001-102a>¶
而作是詩一章賦中有比也二章賦也三章興也¶
唐棣僖王者棄賢而諷之首章興也二章三章賦也¶
采葛賢者被䜛見黜于野周人閔之而作興也¶
無將大車周大夫有寴信小人者其臣諫之而作是詩¶
比而後賦也¶
君子陽陽景王好音而士遂習音君子諷之而作是詩¶
賦也¶
黄鳥民適異國見拒于人而思歸故鄉乃作是詩比而¶
<pb:KR3j0185_WYG_001-102b>¶
後賦也¶
苕之華景王崩王室亂兵連嵗饉民物盡耗君子自傷¶
生逢其難而作是詩二章興也末章賦也¶
中谷民饑而流夫婦不保君子閔之而作是詩興也¶
有兎趙鞅殺萇𢎞周人傷之而作是詩比而賦也¶
　　齊¶
東方未明齊大夫相戒以勸于公故作此詩前二章皆¶
賦也末比而賦也¶
<pb:KR3j0185_WYG_001-103a>¶
盧齊襄公好田君子諷之而作是詩賦也¶
營齊俗好田君子刺之賦也¶
丰襄公無道即位之四年公弟小白避之莒齊人慕之¶
而作是詩賦也¶
敝笱魯桓與夫人文姜如齊而襄公通焉齊人刺之比¶
而後賦也¶
南山襄公久留文姜齊人刺之比而後賦也¶
載敺齊襄納衛朔抗王人魯人從之文姜歸齊以犒師¶
<pb:KR3j0185_WYG_001-103b>¶
齊人刺之賦也¶
猗嗟魯荘公朝于齊遂及齊大夫狩禚齊人刺之賦也¶
風雨齊桓得管仲以為相齊人喜之而作是詩比而後¶
賦也¶
雞鳴齊衛姬勸桓公以勤政故作此詩賦也¶
東方之日齊荘公好女樂君子譏之賦也¶
甫田齊景公急於圗覇大夫諷之二章興也末比也¶
著齊俗廢親迎之禮君子譏之賦也¶
<pb:KR3j0185_WYG_001-104a>¶
　　魏¶
伐檀君子能其官而不用魏人慕之而作是詩比而興¶
也¶
十畆之間政亂國危賢者不樂仕于其朝而思與友歸¶
于農畆賦也¶
杕杜君子教人孝友之詩興也¶
陟岵魏人行役而思其親故作此詩賦也¶
園有桃君子憂國而歎之故作此詩賦也¶
<pb:KR3j0185_WYG_001-104b>¶
碩䑕大夫貪戾魏人怨之而作是詩比而後賦也¶
鴇羽民從征役而不得養其父母故作此詩興也¶
葛屨魏之内子儉不中禮媵者怨之一章興也二章賦¶
也¶
　　唐¶
蟋蟀唐人相戒之詩興也¶
山有樞唐人憂國之詩興也¶
椒唐昭侯封公子成師于曲沃成師治聚盛強師服憂¶
<pb:KR3j0185_WYG_001-105a>¶
之而作是詩比中有賦也¶
&KR2885;之水成師有簒國之謀唐人知之而作是詩比而後¶
賦也¶
無衣唐公孫偁弑三君而取其國盡以寳器賂周僖王¶
王命之為晉侯國人作此以刺之賦也¶
葛生晉獻公之時國人久於征役室家念之而作是詩¶
二章興也後三章賦也¶
采苓晉人諫獻公信䜛之詩賦也¶
<pb:KR3j0185_WYG_001-105b>¶
杕杜晉文公好賢而國人美之興也¶
野有蔓草晉臼季薦郤缺于文公晉人美之比也¶
羔求晉人美其大夫之詩興也¶
彼汾晉人刺其大夫之詩興也¶
綢繆晉亂民窮昏婣失時君子傷之而作是詩興也¶
　　曹¶
鳲鳩曹叔為政有度國人美之而作是詩興也¶
下泉東遷之初曹人閔周而作皆比而後賦也¶
<pb:KR3j0185_WYG_001-106a>¶
蜉蝣君怠國危曹大夫閔之而作皆比而賦也¶
候人曹君多任非人國人諷之首章賦也後三章比也¶
　　鄶¶
羔求鄶君不能自強于政治國人憂之而作賦也¶
匪風周室衰微賢人憂久而作賦也¶
萇楚鄶人困於賦役而作賦也¶
素冠三年之喪廢君子傷之而作賦也¶
&KR2885;之水兄弟為人所間而被䜛者訴之詞比而賦也¶
<pb:KR3j0185_WYG_001-106b>¶
大路棄婦之詞賦也¶
　　鄭¶
緇衣鄭武公好賢賦詩貽之賦也¶
將仲子鄭荘公欲陷弟段授以大邑祭仲諫陽拒之大¶
夫原其情而刺之皆賦中有比也¶
叔于田叔段多才而好勇大夫憂之而作是詩賦也¶
大叔段不義而得衆大夫憂之而作是詩賦也¶
有女同車鄭世子忽辭昏于齊祭仲足諫之而作是詩¶
<pb:KR3j0185_WYG_001-107a>¶
賦也¶
蘀兮鄭荘公卒公子爭立而齊楚交伐忠臣憂之欲相¶
率獻謀以救其國故作此詩皆先比而後賦也¶
清人鄭文公惡其大夫髙克欲遠之而使禦狄于境久¶
而不召師將潰散公子素憂之而作是詩賦也¶
扶胥鄭靈公棄其世臣而任嬖人狂狡子良諫之而作¶
是詩興也¶
麥秀靈公不聽子良之諫將逐之故作是詩以責狂狡¶
<pb:KR3j0185_WYG_001-107b>¶
一章興也二章賦也¶
褰裳子良如晉作詩以寓靈公賦也¶
溱洧刺亂也皆賦體¶
羔求鄭子皮卒子產思之追頌焉賦也¶
女曰雞鳴夫婦相警戒之詞賦也¶
出其東門鄭之貞士宜其室家不染淫俗而作此詩賦¶
也¶
　　陳¶
<pb:KR3j0185_WYG_001-108a>¶
宛丘陳人譏其大夫之詩賦也¶
衡門君子樂隠之詩賦也¶
株林陳靈公通乎夏姬國人刺之賦也¶
墓門泄冶諫靈公孔寧儀行父&KR0626;而囚之冶作是詩興¶
也¶
防有鵲巢泄冶被䜛内子憂之而作比而後賦也¶
澤陂泄冶諫而死君子傷之興也¶
東門之枌　東門之池　東門之楊¶
<pb:KR3j0185_WYG_001-108b>¶
月出朋友相期不至而作興也¶
　　秦¶
無衣秦襄公以王命征戎周人赴之賦也¶
小戎秦襄公征戎而勞其大夫之詩賦也¶
車鄰襄公初為諸侯周大夫與燕美之而作首章賦也¶
下二章比也¶
終南襄公初為諸侯秦人祝之而作興也¶
駟驖秦人從狩而作賦也¶
<pb:KR3j0185_WYG_001-109a>¶
渭陽晉公子重耳歸于晉秦穆公送之而作是詩賦也¶
黄鳥秦穆公卒世子罃以三良殉之秦人傷之而作是¶
詩興也¶
蒹葭君子隠于河上秦人慕之而作是詩興而比也¶
晨風秦君遇賢始勤終怠賢人譏之興也¶
權輿則與前篇同義賦也¶
　　小疋¶
鹿鳴天子燕賔師之歌葢鹿鳴伐木菁莪隰桑皆燕賢¶
<pb:KR3j0185_WYG_001-109b>¶
者而詞有重輕敬有隆殺所謂尊賢之等也三章皆以¶
鹿鳴起興而賦之¶
伐木天子燕友之歌興也¶
菁莪天子燕賔興之士則歌此詩比而賦也¶
隰桑天子燕士之詩前三章比而賦也末章賦也¶
白駒賢者將隠去王者留之而作是詩賦也¶
常棣天子燕兄弟之歌首章興也二章賦也三章至末¶
皆賦也¶
<pb:KR3j0185_WYG_001-110a>¶
頍&KR0034;此燕王族之詩賦中有比也¶
嘉魚此前二章皆賦也後二章先比而後賦也¶
魚麗此詩全篇皆賦也¶
瓠葉全篇皆賦也(以上二詩子貢傳以為皆燕大/臣之詩而其詞亦有隆殺焉)¶
南山有臺大臣頌美天子之詩興也¶
天保大臣祝頌天子之詩賦也¶
煌&KR0990;天子遣使于四方歌此餞之首章興也下四章皆¶
賦也¶
<pb:KR3j0185_WYG_001-110b>¶
四牡天子勞使臣之詩首二章皆賦也三章四章皆興¶
也末章賦也¶
杕杜勞還戍之詩前三章皆興也末章賦也¶
邠風周公陳農政之詩賦也¶
南山王者勸農而禱祀之詩賦也¶
楚茨農事既成乃祭宗廟燕及王族之詩賦也¶
甫田農事既成祀田祖而并犒農夫之詩賦也¶
大田農夫報上之詩賦也¶
<pb:KR3j0185_WYG_001-111a>¶
斯干王者落其新宫史佚美之賦也¶
鴻鴈王者懐柔遠人流民喜之而作是詩比而賦也¶
蓼蕭諸侯來朝天子燕之而歌此詩興也¶
常常者華天子美諸侯之詩前三章興也末章賦也¶
湛露天子燕同姓諸侯之詩興也¶
彤弓諸侯敵愾獻功天子賜弓矢燕之而奏樂歌賦也¶
桑鳸天子燕方伯之詩前二章皆興也後二章賦也¶
采菽諸侯免喪入朝天子錫賚之詩前二章皆興也中¶
<pb:KR3j0185_WYG_001-111b>¶
一章賦也末章皆興也¶
瞻彼洛矣天子㑹武于洛邑諸侯美之賦也¶
鴛鴦諸侯祝天子之詩興也¶
魚藻亦諸侯美天子之詩興也¶
　　小疋續(此卷十一篇皆宣王中興之詩當時亦奏/之燕享以續周公之疋樂矣毛氏為變小)¶
　　(疋非/也)¶
六月尹吉甫帥師征獫狁史籀美之賦也¶
出車宣王再命南仲伐獫狁遂平西戎勞其還師史籒¶
<pb:KR3j0185_WYG_001-112a>¶
美之賦也¶
采薇宣王之世既驅獫狁勞其還師之詩前四章皆興¶
也下二章皆賦也¶
采芑宣王命方叔征荆荆人來歸史籒美之前三章皆¶
興也末章賦也¶
黍苗宣王命召穆公往城謝以遷申伯史籒美之首章¶
興也下四章皆賦也¶
車攻宣王大閱于東都諸侯畢㑹史籒美之賦也¶
<pb:KR3j0185_WYG_001-112b>¶
吉日宣王畋獵復古史籒美之賦也¶
庭嶚宣王勤政史籒美之賦也¶
沔水宣王即位乞言于羣后而作是詩皆興也¶
無羊宣王考牧史籒美之賦也¶
車舝宣王中興士得寴迎其友賀之而作此詩首章賦¶
也次章興也三章興也四章興也¶
　　小疋傳(鼓鐘而下二十八篇葢自昭穆至於幽平/或公卿大夫諷諫于上或士君子怨思于)¶
　　(下亦皆出于好惡之公而得夫情性之正夫子録/之以存鍳或謂之傳者以其非奏樂之正經而亦)¶
<pb:KR3j0185_WYG_001-113a>¶
　　(可傳也大/疋傳倣此)¶
鼓鐘昭王南遊宴樂于淮水之上君子憂傷而作是詩¶
賦也¶
圻招穆王西征七萃之士咸怨祭公謀父作此詩以諷¶
諫賦也¶
北山大夫行役不得以養其父母而作是詩賦也¶
緜蠻大夫失位遠適它國其過賔之主人閔之而作是¶
詩興也¶
<pb:KR3j0185_WYG_001-113b>¶
青蠅厲王之世䜛言繁興君子憂之而作興也¶
小東東國困于役而傷于財大夫作此以告病首章賦¶
中有比也次章賦也三章興也後四章皆賦也¶
菀栁厲王暴虐諸侯相戒而作興也¶
小明厲王流于彘大夫之從行者歴時既久悲傷而作¶
皆賦也¶
小弁尹伯奇為後母所&KR0626;而出其鄰大夫作此詩以諷¶
其父吉甫首章至第五章皆興也六章興也七章賦中¶
<pb:KR3j0185_WYG_001-114a>¶
有興也八章興也¶
巷伯幽王之時孟子遭䜛而被宫刑為寺人而作此詩¶
前六章皆賦也末章先比而後賦也¶
巧言周幽王時大夫傷于䜛而作是詩前三章皆賦也¶
四章興而比也五章興也下章皆賦也(分何人斯/二篇非也)¶
小旻大夫以王惑于邪謀不能斷以從善而作此詩賦¶
也¶
鳲鳩此大夫遭周之亂而兄弟相戒以免禍之詩首章¶
<pb:KR3j0185_WYG_001-114b>¶
興也二章賦也此下三章皆興也(毛朱作/小宛)¶
白華幽王寵褒姒廢申后后歸申而作此詩興也¶
角弓王不寴九族而好䜛佞宗族相怨之詩首章興也¶
下三章皆賦也五章比也下三章皆先比而後賦也¶
十月之交幽王之時天變見于上地變動于下而姦臣¶
亂政于外嬖妾敗徳于内大夫憂亂亾之將至故作是¶
詩賦也¶
正月周室喪亂大夫傷之而作是詩前三章皆賦也四¶
<pb:KR3j0185_WYG_001-115a>¶
五章賦也六章興也七章賦中有比也八章九章皆比¶
也十章先比而後賦也十一章十二章皆賦也¶
賔之初筵衛武公自警之詩賦也¶
懿戒衛武公自警兼訓國人前四章皆賦也五章賦中¶
有興也六七章皆賦也八章賦中有比也九章興也至¶
末三章皆賦也¶
四月大夫遭䜛流離南國而作是詩前三章皆賦也中¶
三章興也七章賦也末章亦興也¶
<pb:KR3j0185_WYG_001-115b>¶
蓼莪王室昏亂䜛邪肆行其大夫士有没而不得其所¶
者孝子痛傷而作是詩前三章皆先比而後賦也四章¶
賦也五章六章皆興也¶
雨無其極東遷之初大夫有不忠于王室者&KR0591;御之臣¶
閔之而作賦也¶
節桓王之時任用非人諸侯咸叛兵敗民殘家父憂之¶
作此以諫王焉首二章興也下六章皆賦也¶
谷風朋友相怨之詩興也¶
<pb:KR3j0185_WYG_001-116a>¶
都人士尹伯封作周既東遷見西周風俗之美而傷今¶
之不古若賦也¶
　　大疋¶
文王周公追述文王之徳明周家所以受命而代商者¶
作詩歌奏于清廟受釐陳戒之時以訓嗣王賦也¶
生民周公制禮作樂尊后稷以配天故作此詩以推本¶
其始命之祥明其受命于天者其原如此賦也¶
公劉周報公劉召公述其事以訓嗣王使知民事之詩¶
<pb:KR3j0185_WYG_001-116b>¶
賦也¶
緜周報太王周公述其事以訓嗣王之詩首章起句為¶
比下五句皆直賦之也下七章皆賦也¶
棫樸周公詠歌文王之徳以訓嗣王首章興也二章賦¶
也三章興也四章五章皆先比而後賦也¶
旱麓詠嘆文王之徳前三章皆興也第四章賦也五章¶
六章皆有義之興也¶
思齊歌文王之徳而推本言之賦也¶
<pb:KR3j0185_WYG_001-117a>¶
皇矣詩叙太王太伯王季之徳以及文王伐宻伐崇之¶
事賦也¶
靈臺文王遷都于豐作靈臺以齊七政奏辟雝周公述¶
之以訓嗣王賦也¶
大明周公述文武受命之功以訓嗣王八章皆賦也¶
文王有聲周公述文武遷都豐鎬以訓嗣王前七章皆¶
賦也末章興也¶
行葦天子祭畢而燕父兄耆老之詩首章興也下三章¶
<pb:KR3j0185_WYG_001-117b>¶
皆賦也¶
既醉王族與燕畣行葦之詩賦也¶
鳬鷖祭之明日繹公尸之樂歌興也¶
嘉樂公尸美王者之詩賦也¶
泂酌召康公戒成王之詩賦也¶
卷阿召康公從成王遊歌于卷阿之上因王之歌作此¶
以進戒首章總叙以發端也二章以下凡五章皆召公¶
陳其歌詠之辭皆賦體七八章皆興也九章即其所見¶
<pb:KR3j0185_WYG_001-118a>¶
賦之以寓進戒之意第十章從上鳯皇之鳴而賦之以¶
興下章之義高岡卷阿之脊末章賦也¶
大武康王大禘報祀成王奏大武六成既畢受釐陳戒¶
之詩賦也¶
　　大疋續(此卷六篇皆宣王時詩亦奏之㑹朝以續/周召之大疋矣毛詩列之民勞板蕩抑桑)¶
　　(柔之後而謂之/變大疋非也)¶
雲漢宣王憂旱史籒美之賦也¶
崧髙宣王之舅申伯出封于謝尹吉甫詩以送之賦也¶
<pb:KR3j0185_WYG_001-118b>¶
烝民宣王命樊侯築城于齊尹吉甫詩以送之賦也¶
韓奕韓侯來朝受命將歸顯父餞之贈以是詩六章皆¶
賦也¶
江漢召穆公帥師征淮南之夷史籒美之而作是詩賦¶
也¶
常武宣王寴征淮北之夷既服而歸召穆公美之賦也¶
　　大疋傳(此卷四篇皆厲王時詩二篇為幽王時詩/本非用之為㑹朝之樂及受釐陳戒之辭)¶
　　(也夫子特以其文體音節/之相以而傳之以示戒焉)¶
<pb:KR3j0185_WYG_001-119a>¶
蕩厲王無道召穆公諫之賦也¶
桑柔芮良夫傷厲王之失國而作是詩首章先比而後¶
賦也二三四章皆賦也五章賦中有比也六七八章皆¶
賦也九章興也十章賦也十一章興也十二章十三章¶
皆興也末三章皆賦也¶
民勞厲王之時公卿憂亂同列相戒而作此詩賦也¶
板厲王用事之臣多懐不忠以致禍敗公卿賦此以責¶
之賦也¶
<pb:KR3j0185_WYG_001-119b>¶
瞻卬幽王嬖褒㚶任奄人尹伯奇憂亂而作此詩前三¶
章皆賦也第四章賦中有興也五章六章皆賦也末章¶
興也¶
召旻幽王邇刑人近頑童諂巧用䜛慝諸侯攜貳戎狄¶
内侵饑饉因之國人流散尹伯奇諫王而作是詩前三¶
章皆賦也四章比而賦也五章賦中有比也六章比而¶
賦也末章賦也¶
　　頌¶
<pb:KR3j0185_WYG_001-120a>¶
清廟周公成洛也奉成王見諸侯作明堂宗祀文王以¶
配昊天上帝率諸侯祀之而作此樂歌賦也¶
維天之命亦祭文王之詩賦也¶
維清亦祭文王于明堂而奏象舞之詩賦也¶
思文郊祀后稷以配天之樂歌賦也¶
天作周祭岐山配以大王文王之詩賦也¶
我將季秋禘上帝于明堂而配以文王之樂歌也賦也¶
雝成王祀文武之詩賦也¶
<pb:KR3j0185_WYG_001-120b>¶
烈文成王祭宗廟而獻助祭諸侯之樂歌賦也¶
振鷺先代之後助祭于周而勞之之歌興也¶
武大武一成之歌賦也¶
賚述武王大封于廟之詩為大武之二成賦也¶
峕邁述武王廵狩而朝㑹祭告之樂歌葢大武之三成¶
也賦也¶
般此述廵守之詩為大武之四成賦也¶
勺亦頌武王之詩葢大武之五成賦也¶
<pb:KR3j0185_WYG_001-121a>¶
桓此大武六成之歌賦也¶
　　頌¶
閔予小子成王免喪始朝先王之廟作詩四篇以自警¶
皆賦也¶
訪落成王既朝于廟因作此詩以道延訪羣臣之意賦¶
也¶
敬之成王受羣臣之戒而述其言賦也¶
毖亦訪落之意賦也¶
<pb:KR3j0185_WYG_001-121b>¶
載見此諸侯助祭于武王廟之詩賦也¶
有客成王既討武庚封㣲子啟于宋來朝于周見于祖¶
廟此其燕樂之歌賦也¶
有瞽始作樂而合乎祖之詩賦也¶
潜薦魚于寢廟之樂歌賦也¶
絲衣士執事于王祭而飲以旅酬之樂歌賦也¶
臣工祭先農之詩賦也¶
豐年秋冬報賽之樂歌葢祀田祖先農方社之屬賦也¶
<pb:KR3j0185_WYG_001-122a>¶
載芟亦豐年之意賦也¶
良耜與載芟同意賦也¶
昊天有成命康王禘成王于明堂之詩賦也¶
噫嘻康王孟春祈榖于東郊以成王配享之詩賦也¶
執競昭王禘康王于明堂之詩賦也¶
　　商頌¶
那祀成湯之樂歌賦也¶
烈祖與上篇同¶
<pb:KR3j0185_WYG_001-122b>¶
長發大禘之詩賦也¶
𤣥鳥此亦禘祀之詩賦也¶
殷武祀髙宗之樂葢帝乙之世武丁寴盡當祧以其中¶
興功髙存而不毁特新其廟稱為髙宗而祀之故作此¶
歌賦也¶
　¶
　¶
　説郛卷一下¶
